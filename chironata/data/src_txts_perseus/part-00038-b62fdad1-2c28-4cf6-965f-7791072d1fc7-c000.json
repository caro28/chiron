{"id":"urn:cts:latinLit:phi0474.phi011.perseus-lat2","text":"imberba iuventute\nCapuam colonis deductis occupabunt, Atellam praesidio communient, Nuceriam, Cumas\nmultitudine suorum obtinebunt, cetera oppida praesidiis devincient.\nVenibit igitur sub praecone tota Propontis atque Hellespontus, addicetur omnis\nora Lyciorum atque Cilicum, Mysia et Phrygia eidem condicioni legique parebunt.\npraedam, manubias, sectionem, castra denique Cn. Pompei sedente\nimperatore xviri vendent.\n* * * quae res aperte petebatur, ea nunc occulte cuniculis oppugnatur.\ndicent enim xviri, id quod et dicitur a multis et\nsaepe dictum est, post eosdem consules regis Alexandri testamento regnum illud\npopuli Romani esse factum. dabitis igitur Alexandream clam petentibus\neis quibus apertissime pugnantibus restitistis? haec, per deos\nimmortalis! utrum esse vobis consilia siccorum an vinolentorum somnia, et utrum\ncogitata sapientium an optata furiosorum videntur?\nvidete nunc proximo capite ut impurus helluo\nturbet rem publicam, ut a maioribus nostris possessiones relictas disperdat ac\ndissipet, ut sit non minus in populi Romani patrimonio nepos quam in suo.\nperscribit in sua lege vectigalia quae xviri vendant,\nhoc est, proscribit auctionem publicorum bonorum. agros emi volt qui\ndividantur; quaerit pecuniam. videlicet excogitabit aliquid atque\nadferet. nam superioribus capitibus dignitas populi Romani\nviolabatur, nomen imperi in commune odium orbis terrae vocabatur, urbes pacatae,\nagri sociorum, regum status xviris donabantur; nunc praesens pecunia,\ncerta, numerata quaeritur.\nexspecto\nquid tribunus plebis vigilans et acutus excogitet. 'Veneat,' inquit, 'silva\nScantia.' Vtrum tandem hanc silvam in relictis possessionibus, an in censorum\npascuis invenisti? si quid est quod indagaris, inveneris, ex tenebris\nerueris, quamquam iniquum est, tamen consume sane, quod commodum est, quoniam\nquidem tu attulisti; silvam vero tu Scantiam vendas nobis consulibus atque hoc\nsenatu? tu ullum vectigal attingas, tu populo Romano subsidia belli, tu\nornamenta pacis eripias? tum vero hoc me inertiorem consulem iudicabo\nquam illos fortissimos viros qui apud maiores nostros fuerunt, quod, quae\nvectigalia illis consulibus populo Romano parta sunt, ea me consule ne retineri\nquidem potuisse iudicabuntur.\nvendit Italiae possessiones ex ordine omnis. sane est in\neo diligens; nullam enim praetermittit. persequitur in tabulis\ncensoriis totam Siciliam; nullum aedificium, nullos agros relinquit. Audistis\nauctionem populi Romani proscriptam a tribuno plebis, constitutam in mensem\nIanuarium, et, credo, non dubitatis quin idcirco haec aerari causa non\nvendiderint ei qui armis et virtute pepererunt, ut esset quod nos largitionis\ncausa venderemus.\nvidete nunc quo adfectent iter apertius quam antea. nam\nsuperiore parte legis quem ad modum Pompeium oppugnarent, a me indicati sunt;\nnunc iam se ipsi indicabunt. iubent venire agros Attalensium atque\nOlympenorum quos populo Romano P. Servili, fortissimi viri, victoria\nadiunxit, deinde agros in Macedonia regios qui partim T. Flaminini, partim L.\nPauli qui Persen vicit virtute parti sunt, deinde agrum optimum et\nfructuosissimum Corinthium qui L. Mummi imperio ac felicitate ad vectigalia\npopuli Romani adiunctus est, post autem agros in Hispania apud Carthaginem novam\nduorum Scipionum eximia virtute possessos; tum vero ipsam veterem Carthaginem\nvendunt quam P. Africanus nudatam tectis ac moenibus sive ad notandam\nCarthaginiensium calamitatem, sive ad testificandam nostram victoriam, sive\noblata aliqua religione ad aeternam hominum memoriam consecravit.\nhis insignibus atque infulis imperi\nvenditis quibus ornatam nobis maiores nostri rem publicam tradiderunt, iubent\neos agros venire quos rex Mithridates in Paphlagonia, Ponto Cappadociaque\npossederit. num obscure videntur prope hasta praeconis insectari Cn.\nPompei exercitum qui venire iubeant eos ipsos agros in quibus ille etiam nunc\nbellum gerat atque versetur?\nhoc vero cuius modi est, quod eius auctionis quam constituunt locum\nsibi nullum definiunt? nam\nxviris quibus in locis ipsis videatur vendendi potestas lege\npermittitur. censoribus vectigalia locare nisi in conspectu populi\nRomani non licet; his vendere vel in ultimis terris licebit? at hoc\netiam nequissimi homines consumptis patrimoniis faciunt ut in atriis\nauctionariis potius quam in triviis aut in compitis auctionentur; hic permittit\nsua lege xviris ut in quibus commodum sit tenebris, ut in qua velint\nsolitudine, bona populi Romani possint divendere.\niam illa omnibus in provinciis, regnis, liberis\npopulis quam acerba, quam formidolosa, quam quaestuosa concursatio\nxviralis futura sit, non videtis? hereditatum obeundarum\ncausa quibus vos legationes dedistis, qui et privati et privatum ad negotium\nexierunt non maximis opibus neque summa auctoritate praediti, tamen auditis\nprofecto quam graves eorum adventus sociis nostris esse soleant.\nquam ob rem quid putatis impendere hac lege\nomnibus gentibus terroris et mali, cum immittantur in orbem terrarum\nxviri summo cum imperio, summa cum avaritia infinitaque omnium\nrerum cupiditate? quorum cum adventus graves, cum fasces formidolosi, tum vero\niudicium ac potestas erit non ferenda; licebit enim quod videbitur publicum\niudicare, quod iudicarint vendere. etiam illud quod homines sancti\nnon facient, ut pecuniam accipiant ne vendant, tamen id eis ipsum per legem\nlicebit. hinc vos quas spoliationes, quas pactiones, quam denique in\nomnibus locis nundinationem iuris ac fortunarum fore putatis?\netenim, quod superiore parte legis praefinitum\nfuit, 'Svlla et Pompeio consvlibvs,' id rursus liberum\ninfinitumque fecerunt. iubet enim\neosdem xviros omnibus agris publicis pergrande vectigal imponere, ut\nidem possint et liberare agros quos commodum sit et quos ipsis libeat publicare.\nquo in iudicio perspici non potest utrum severitas acerbior an\nbenignitas quaestuosior sit futura.\nsunt tamen in tota lege exceptiones duae non tam iniquae quam\nsuspiciosae. excipit enim in vectigali imponendo agrum Recentoricum\nSiciliensem, in vendendis agris eos agros de quibus cautum sit foedere.\nhi sunt in Africa, qui ab Hiempsale possidentur.\nhic quaero, si Hiempsali satis est cautum\nfoedere et Recentoricus ager privatus est, quid attinuerit excipi; sin et foedus\nillud habet aliquam dubitationem et ager Recentoricus dicitur non numquam esse\npublicus, quem putet existimaturum duas causas in orbe terrarum repertas quibus\ngratis parceret. num quisnam tam abstrusus usquam nummus videtur quem\nnon architecti huiusce legis olfecerint? provincias, civitates\nliberas, socios, amicos, reges denique exhauriunt, admovent manus vectigalibus\npopuli Romani.\nnon est satis.\naudite, audite vos qui amplissimo populi senatusque iudicio\nexercitus habuistis et bella gessistis: quod ad quemque pervenerit ex praeda, ex\nmanubiis, ex auro coronario, quod neque consumptum in monumento neque in\naerarium relatum sit, id ad xviros referri iubet! hoc\ncapite multa sperant; in omnis imperatores heredesque eorum quaestionem suo\niudicio comparant, sed maximam pecuniam se a Fausto ablaturos arbitrantur.\nquam causam suscipere iurati iudices noluerunt, hanc isti\nxviri susceperunt: idcirco a iudicibus fortasse praetermissam\nesse arbitrantur quod sit ipsis reservata.\ndeinde etiam in reliquum tempus diligentissime sancit ut, quod\nquisque imperator habeat pecuniae, protinus ad xviros deferat.\nhic tamen excipit Pompeium simillime, ut mihi videtur, atque ut\nilla lege qua peregrini Roma eiciuntur Glaucippus excipitur. non enim\nhac exceptione unus adficitur beneficio, sed unus privatur iniuria.\nsed cui manubias remittit, in huius vectigalia invadit.\niubet enim pecunia, si qua post nos consules ex novis\nvectigalibus recipiatur, hac uti xviros. quasi vero non\nintellegamus haec eos vectigalia quae Cn. Pompeius adiunxerit vendere cogitare.\nvidetis iam, patres conscripti, omnibus rebus et modis constructam et\ncoacervatam pecuniam xviralem. minuetur huius pecuniae\ninvidia; consumetur enim in agrorum emptionibus. optime.\nquis ergo emet agros istos? idem\nxviri; tu, Rulle,—missos enim facio ceteros—emes quod voles, vendes\nquod voles; utrumque horum facies quanti voles. cavet enim vir\noptimus ne emat ab invito. quasi vero non intellegamus ab invito\nemere iniuriosum esse, ab non invito quaestuosum. quantum tibi agri\nvendet, ut alios omittam, socer tuus, et, si ego eius aequitatem animi probe\nnovi, vendet non invitus? facient idem ceteri libenter, ut\npossessionis invidiam pecunia commutent, accipiant quod cupiunt, dent quod\nretinere vix possunt.\nnunc perspicite omnium rerum infinitam atque intolerandam licentiam.\npecunia coacta est ad agros emendos; ei porro ab invitis non\nementur. si consenserint possessores non vendere, quid futurum est?\nreferetur pecunia? non licet. exigetur?\nvetat. verum esto; nihil est quod non emi possit, si\ntantum des quantum velit venditor. spoliemus orbem terrarum, vendamus\nvectigalia, effundamus aerarium, ut locupletatis aut invidiae aut pestilentiae\npossessoribus agri tamen emantur.\nquid tum? quae erit in istos agros deductio, quae totius rei ratio\natque descriptio? 'deducentur,' inquit, 'coloniae.' quot?\nquorum hominum? in quae loca? quis enim non videt in coloniis esse\nhaec omnia consideranda? tibi nos, Rulle, et istis tuis harum omnium\nrerum machinatoribus totam Italiam inermem tradituros existimasti, quam\npraesidiis confirmaretis, coloniis occuparetis, omnibus vinclis devinctam et\nconstrictam teneretis? Vbi enim cavetur ne in Ianiculo coloniam constituatis, ne\nurbem hanc urbe alia premere atque urgere possitis? 'non faciemus,'\ninquit. primum nescio, deinde timeo, postremo non committam ut vestro\nbeneficio potius quam nostro consilio salvi esse possimus.\nquod vero totam\nItaliam vestris coloniis complere voluistis, id cuius modi esset neminemne\nnostrum intellecturum existimavistis? scriptum est enim: 'Qvae\nin mvnicipia qvasqve in colonias xviri velint, dedvcant colonos qvos velint\net eis agros adsignent qvibvs in locis velint,' ut, cum totam\nItaliam militibus suis occuparint, nobis non modo dignitatis retinendae, verum\nne libertatis quidem recuperandae spes relinquatur. atque haec a me\nsuspicionibus et coniectura coarguuntur.\niam omnis omnium tolletur error, iam aperte ostendent sibi\nnomen huius rei publicae, sedem urbis atque imperi, denique hoc templum Iovis\noptimi\nmaximi atque hanc arcem omnium gentium displicere. Capuam deduci\ncolonos volunt, illam urbem huic urbi rursus opponere, illuc opes suas deferre\net imperi nomen transferre cogitant. qui locus propter ubertatem\nagrorum abundantiamque rerum omnium superbiam et crudelitatem genuisse dicitur,\nibi nostri coloni delecti ad omne facinus a xviris conlocabuntur, et,\ncredo, qua in urbe homines in vetere dignitate fortunaque nati copiam rerum\nmoderate ferre non potuerunt, in ea isti vestri satellites modeste insolentiam\nsuam continebunt.\nmaiores nostri\nCapua magistratus, senatum, consilium commune, omnia denique insignia rei\npublicae sustulerunt, neque aliud quicquam in urbe nisi inane nomen Capuae\nreliquerunt, non crudelitate—quid enim illis fuit clementius qui etiam externis\nhostibus victis sua saepissime reddiderunt?—sed consilio, quod videbant, si quod\nrei publicae vestigium illis moenibus contineretur, urbem ipsam imperio\ndomicilium praebere posse; vos haec, nisi evertere rem publicam cuperetis ac\nvobis novam dominationem comparare, credo, quam perniciosa essent non videretis.\nquid enim cavendum est in coloniis deducendis? si\nluxuries, Hannibalem ipsum Capua corrupit, si superbia, nata inibi esse haec ex\nCampanorum fastidio videtur, si praesidium, non praeponitur huic urbi ista\ncolonia, sed opponitur. at quem ad modum armatur, di immortales!\nnam bello Punico quicquid potuit Capua, potuit ipsa per sese;\nnunc omnes urbes quae circum Capuam sunt a colonis per eosdem xviros\noccupabuntur; hanc enim ob causam permittit ipsa lex, in omnia quae velint\noppida colonos ut xviri deducant quos velint. atque his\ncolonis agrum Campanum et Stellatem campum dividi iubet.\nnon queror deminutionem vectigalium, non\nflagitium huius iacturae atque damni, praetermitto illa quae nemo est quin\ngravissime et verissime conqueri possit, nos caput patrimoni publici,\npulcherrimam populi Romani possessionem, subsidium annonae, horreum belli, sub\nsigno claustrisque rei publicae positum vectigal servare non potuisse, eum\ndenique nos agrum P. Rullo concessisse, qui ager ipse per sese et Sullanae\ndominationi et Gracchorum largitioni restitisset; non dico solum hoc in re\npublica vectigal esse quod amissis aliis remaneat, intermissis non conquiescat,\nin pace niteat, in bello non obsolescat, militem sustentet, hostem non\npertimescat; praetermitto omnem hanc orationem et contioni reservo; de periculo\nsalutis ac libertatis loquor.\nquid\nenim existimatis integrum vobis in re publica fore aut in vestra libertate ac\ndignitate retinenda, cum Rullus atque ei quos multo magis quam Rullum timetis\ncum omni egentium atque improborum manu, cum omnibus copiis, cum omni argento et\nauro Capuam et urbis circa Capuam occuparint?\nhis ego rebus, patres conscripti, resistam vehementer atque acriter\nneque patiar homines ea me consule expromere quae contra rem publicam iam diu\ncogitarunt.\nErrastis, Rulle, vehementer et tu\net non nulli conlegae tui qui sperastis vos contra consulem veritate, non\nostentatione popularem posse in evertenda re publica populares existimari.\nlacesso vos, in contionem voco, populo Romano disceptatore uti\nvolo. etenim, ut circumspiciamus\nomnia quae populo grata atque iucunda sunt, nihil tam populare quam pacem, quam\nconcordiam, quam otium reperiemus. sollicitam mihi civitatem\nsuspicione, suspensam metu, perturbatam vestris legibus et contionibus et\ndeductionibus tradidistis; spem improbis ostendistis, timorem bonis iniecistis,\nfidem de foro, dignitatem de re publica sustulistis.\nhoc motu atque hac perturbatione animorum atque\nrerum cum populo Romano vox et auctoritas consulis repente in tantis tenebris\ninluxerit, cum ostenderit nihil esse metuendum, nullum exercitum, nullam manum,\nnullas colonias, nullam venditionem vectigalium, nullum imperium novum, nullum\nregnum xvirale, nullam alteram Romam neque aliam sedem imperi nobis\nconsulibus futuram summamque tranquillitatem pacis atque oti, verendum, credo,\nnobis erit ne vestra ista praeclara lex agraria magis popularis esse videatur.\nCum vero scelera consiliorum vestrorum\nfraudemque legis et insidias quae ipsi populo Romano a popularibus tribunis\nplebis fiant ostendero, pertimescam, credo, ne mihi non liceat contra vos in\ncontione consistere, praesertim cum mihi deliberatum et constitutum sit ita\ngerere consulatum quo uno modo geri graviter et libere potest, ut neque\nprovinciam neque honorem neque ornamentum aliquod aut commodum neque rem ullam\nquae a tribuno plebis impediri possit appetiturus sim.\ndicit frequentissimo senatu consul Kalendis\nIanuariis sese, si status hic rei publicae maneat neque aliquod negotium\nexstiterit quod honeste subterfugere non possit, in provinciam non iturum.\nsic me in hoc magistratu geram, patres conscripti, ut possim\ntribunum plebis rei publicae iratum coercere, mihi iratum contemnere.\nquam ob rem, per deos immortalis! conligite vos, tribuni plebis,\ndeserite eos a quibus, nisi prospicitis, brevi tempore deseremini, conspirate\nnobiscum, consentite cum bonis, communem rem publicam communi studio atque amore\ndefendite. multa sunt occulta rei publicae volnera, multa nefariorum\ncivium perniciosa consilia; nullum externum periculum est, non rex, non gens\nulla, non natio pertimescenda est; inclusum malum, intestinum ac domesticum est.\nhuic pro se quisque nostrum mederi atque hoc omnes sanare velle\ndebemus.\nerratis, si senatum\nprobare ea quae dicuntur a me putatis, populum autem esse in alia voluntate.\nomnes qui se incolumis volent sequentur auctoritatem consulis\nsoluti a cupiditatibus, liberi a delictis, cauti in periculis, non timidi in\ncontentionibus. quod si qui vestrum spe ducitur se posse turbulenta\nratione honori velificari suo, primum me consule id sperare desistat, deinde\nhabeat me ipsum sibi documento, quem equestri ortum loco consulem videt, quae\nvitae via facillime viros bonos ad honorem dignitatemque perducat.\nquod si vos vestrum mihi studium, patres conscripti, ad communem\ndignitatem defendendam profitemini, perficiam profecto, id quod maxime res\npublica desiderat, ut huius ordinis auctoritas, quae apud maiores nostros fuit,\neadem nunc longo intervallo rei publicae restituta esse videatur.\nest hoc in more positum, Quirites, institutoque maiorum, ut ei qui\nbeneficio vestro imagines familiae suae consecuti sunt eam primam habeant\ncontionem, qua gratiam benefici vestri cum suorum laude coniungant.\nqua in oratione non nulli aliquando digni maiorum loco\nreperiuntur, plerique autem hoc perficiunt ut tantum maioribus eorum debitum\nesse videatur, unde etiam quod posteris solveretur redundaret. mihi,\nQuirites, apud vos de meis maioribus dicendi facultas non datur, non quo non\ntales fuerint qualis nos illorum sanguine creatos disciplinisque institutos\nvidetis, sed quod laude populari atque honoris vestri luce caruerunt.\nde me autem ipso vereor ne adrogantis sit\napud vos dicere, ingrati tacere. nam et quibus studiis hanc\ndignitatem consecutus sim memet ipsum commemorare perquam grave est, et silere\nde tantis vestris beneficiis nullo modo possum. qua re adhibebitur a\nme certa ratio moderatioque dicendi, ut quid a vobis acceperim commemorem, qua\nre dignus vestro summo honore singularique iudicio sim, ipse modice dicam, si\nnecesse erit, vos eosdem existimaturos putem qui iudicavistis.\nme perlongo intervallo prope memoriae temporumque nostrorum primum\nhominem novum consulem fecistis et eum locum quem nobilitas praesidiis firmatum\natque omni ratione obvallatum tenebat me duce rescidistis virtutique in posterum\npatere voluistis. neque me tantum modo consulem, quod est ipsum per\nsese amplissimum, sed ita fecistis quo modo pauci nobiles in hac civitate\nconsules facti sunt, novus ante me nemo.\nnam profecto, si recordari volueritis de novis hominibus,\nreperietis eos qui sine repulsa consules facti sunt diuturno labore atque aliqua\noccasione esse factos, cum multis annis post petissent quam praetores fuissent,\naliquanto serius quam per aetatem ac per leges liceret; qui autem anno suo\npetierint, sine repulsa non esse factos; me esse unum ex omnibus novis hominibus\nde quibus meminisse possimus, qui consulatum petierim cum primum licitum sit,\nconsul factus sim cum primum petierim, ut vester honos ad mei temporis diem\npetitus, non ad alienae petitionis occasionem interceptus, nec diuturnis\nprecibus efflagitatus, sed dignitate impetratus esse videatur.\nestillud amplissimum quod paulo ante commemoravi,\nQuirites, quod hoc honore ex novis hominibus primum me multis post annis\nadfecistis, quod prima petitione, quod anno meo, sed tamen magnificentius atque\nornatius esse illo nihil potest, quod meis comitiis non tabellam vindicem\ntacitae libertatis, sed vocem vivam prae vobis indicem vestrarum erga me\nvoluntatum ac studiorum tulistis. itaque me non extrema diribitio\nsuffragiorum, sed primi illi vestri concursus, neque singulae voces praeconum,\nsed una vox universi populi Romani consulem declaravit.\nhoc ego tam insigne,\ntam singulare vestrum beneficium,Quirites, cum ad animi mei fructum atque laetitiam duco esse permagnum, tum ad\ncuram sollicitudinemque multo magis. versantur enim, Quirites, in\nanimo meo multae et graves cogitationes quae mihi nullam partem neque diurnae\nneque nocturnae quietis impertiunt, primum tuendi consulatus, quae cum omnibus\nest difficilis et magna ratio, tum vero mihi praeter ceteros cuius errato nulla\nvenia, recte facto exigua laus et ab invitis expressa proponitur; non dubitanti\nfidele consilium, non laboranti certum subsidium nobilitatis ostenditur.\nquod si solus in discrimen aliquod adducerer, ferrem, Quirites,\nanimo aequiore; sed mihi videntur certi homines, si qua in re me non modo\nconsilio verum etiam casu lapsum esse arbitrabuntur, vos universos qui me\nantetuleritis nobilitati vituperaturi. mihi autem, Quirites, omnia\npotius perpetienda esse duco quam non ita gerendum consulatum ut in omnibus meis\nfactis atque consiliis vestrum de me factum consiliumque laudetur.\naccedit etiam ille mihi summus labor ac difficillima ratio\nconsulatus gerendi, quod non eadem mihi qua superioribus consulibus lege et\ncondicione utendum esse decrevi, qui aditum huius loci conspectumque vestrum\npartim magno opere fugerunt, partim non vehementer secuti sunt. ego\nautem non solum hoc in loco dicam ubi est id dictu facillimum, sed in ipso\nsenatu in quo esse locus huic voci non videbatur popularem me futurum esse\nconsulem prima illa mea oratione Kalendis Ianuariis dixi.\nneque enim ullo modo facere possum ut, cum me\nintellegam non hominum potentium studio, non excellentibus gratiis paucorum, sed\nuniversi populi Romani iudicio consulem ita factum ut nobilissimis hominibus\nlonge praeponerer, non et in hoc magistratu et in omni vita videar\nesse popularis. sed mihi ad huius verbi vim et\ninterpretationem vehementer opus est vestra sapientia. versatur enim\nmagnus error propter insidiosas non nullorum simulationes qui, cum populi non\nsolum commoda verum etiam salutem oppugnant et impediunt, oratione adsequi\nvolunt ut populares esse videantur.\nego qualem Kalendis Ianuariis acceperim rem publicam, Quirites,\nintellego, plenam sollicitudinis, plenam timoris; in qua nihil erat mali, nihil\nadversi quod non boni metuerent, improbi exspectarent; omnia turbulenta consilia\ncontra hunc rei publicae statum et contra vestrum otium partim iniri, partim\nnobis consulibus designatis inita esse dicebantur; sublata erat de foro fides\nnon ictu aliquo novae calamitatis, sed suspicione ac perturbatione iudiciorum,\ninfirmatione rerum iudicatarum; novae dominationes, extraordinaria non imperia,\nsed regna quaeri putabantur.\nquae cum ego non solum suspicarer, sed plane\ncernerem—neque enim obscure gerebantur—dixi in senatu in hoc magistratu me\npopularem consulem futurum. quid enim est tam populare quam pax? qua\nnon modo ei quibus natura sensum dedit sed etiam tecta atque agri mihi laetari\nvidentur. quid tam populare quam libertas? quam non solum ab\nhominibus verum etiam a bestiis expeti atque omnibus rebus anteponi videtis.\nquid tam populare quam otium? quod ita iucundum est ut et vos et\nmaiores vestri et fortissimus quisque vir maximos labores suscipiendos putet, ut\naliquando in otio possit esse, praesertim in imperio ac dignitate.\nquin idcirco etiam maioribus nostris praecipuam laudem gratiamque\ndebemus, quod eorum labore est factum uti impune in otio esse possemus.\nqua re qui possum non esse popularis, cum videam haec omnia,\nQuirites, pacem externam, libertatem propriam generis ac nominis vestri, otium\ndomesticum, denique omnia quae vobis cara atque ampla sunt in fidem et quodam\nmodo in patrocinium mei consulatus esse conlata?\nneque enim, Quirites, illud vobis iucundum aut\npopulare debet videri, largitio aliqua promulgata, quae verbis ostentari potest,\nre vera fieri nisi exhausto aerario nullo pacto potest; neque vero illa\npopularia sunt existimanda, iudiciorum perturbationes, rerum iudicatarum\ninfirmationes, restitutio damnatorum, qui civitatum adflictarum perditis iam\nrebus extremi exitiorum solent esse exitus; nec, si qui agros populo Romano\npollicentur, si aliud quiddam obscure moliuntur, aliud spe ac specie\nsimulationis ostentant, populares existimandi sunt.\nnam vere dicam, Quirites, genus ipsum legis agrariae vituperare non\npossum. venit enim mihi in mentem duos clarissimos, ingeniosissimos,\namantissimos plebei Romanae viros, ti. et C. Gracchos, plebem in\nagris publicis constituisse, qui agri a privatis antea possidebantur.\nnon sum autem ego is consul qui, ut plerique, nefas esse arbitrer\nGracchos laudare, quorum consiliis, sapientia, legibus multas esse video rei\npublicae partis constitutas.\nitaque, ut initio mihi designato consuli nuntiabatur legem agrariam\ntribunos plebis designatos conscribere, cupiebam quid cogitarent cognoscere;\netenim arbitrabar, quoniam eodem anno gerendi nobis essent magistratus, esse\naliquam oportere inter nos rei publicae bene administrandae societatem.\nCum familiariter me in eorum sermonem\ninsinuarem ac darem, celabar, excludebar, et, cum ostenderem, si lex utilis\nplebi Romanae mihi videretur, auctorem me atque adiutorem futurum, tamen\naspernabantur hanc liberalitatem meam; negabant me adduci posse ut ullam\nlargitionem probarem. finem feci offerendi mei ne forte mea sedulitas\naut insidiosa aut impudens videretur. interea non desistebant clam\ninter se convenire, privatos quosdam adhibere, ad suos coetus occultos noctem\nadiungere et solitudinem. quibus rebus quanto in metu fuerimus, ex\nvestra sollicitudine in qua illis temporibus fuistis facile adsequi coniectura\npoteritis.\nineunt tandem\nmagistratus tribuni plebis; contio exspectatur P. Rulli, quod et princeps erat\nagrariae legis et truculentius se gerebat quam ceteri. iam designatus\nalio voltu, alio vocis sono, alio incessu esse meditabatur, vestitu obsoletiore,\ncorpore inculto et horrido, capillatior quam ante barbaque maiore, ut oculis et\naspectu denuntiare omnibus vim tribuniciam et minitari rei publicae videretur.\nlegem hominis contionemque exspectabam; lex initio nulla\nproponitur, contionem in pridie Idus advocari iubet. summa cum\nexspectatione concurritur. explicat orationem sane longam et verbis\nvalde bonis. Vnum erat quod mihi vitiosum videbatur, quod tanta ex frequentia\ninveniri nemo potuit qui intellegere posset quid diceret. hoc ille\nutrum insidiarum causa fecerit, an hoc genere eloquentiae delectetur nescio.\ntametsi, qui acutiores in contione steterant, de lege agraria\nnescio quid voluisse eum dicere suspicabantur. aliquando tandem me\ndesignato lex in publicum proponitur. concurrunt iussu meo plures uno\ntempore librarii, descriptam legem ad me adferunt.\nomni hoc\nratione vobis confirmare possum, Quirites, hoc animo me ad legendam legem\ncognoscendamque venisse ut, si eam vobis accommodatam atque utilem esse\nintellegerem, auctor eius atque adiutor essem. non enim natura neque\ndiscidio neque odio penitus insito bellum nescio quod habet susceptum consulatus\ncum tribunatu, quia persaepe seditiosis atque improbis tribunis plebis boni et\nfortes consules obstiterunt, et quia vis tribunicia non numquam libidini\nrestitit consulari. non potestatum dissimilitudo, sed animorum\ndisiunctio dissensionem facit.\nitaque hoc animo legem sumpsi in manus ut eam cuperem esse\naptam vestris commodis et eius modi quam consul re, non oratione popularis et\nhoneste et libenter posset defendere. atque ego a primo capite legis\nusque ad extremum reperio, Quirites, nihil aliud cogitatum, nihil aliud\nsusceptum, nihil aliud actum nisi uti x reges aerari, vectigalium,\nprovinciarum omnium, totius rei publicae, regnorum, liberorum populorum, orbis\ndenique terrarum domini constituerentur legis agrariae simulatione atque nomine.\nsic confirmo, Quirites, hac lege agraria pulchra atque populari\ndari vobis nihil, condonari certis hominibus omnia, ostentari populo Romano\nagros, eripi etiam libertatem, privatorum pecunias augeri, publicas exhauriri,\ndenique, quod est indignissimum, per tribunum plebis, quem maiores praesidem\nlibertatis custodemque esse voluerunt, reges in civitate constitui.\nquae cum,\nQuirites, exposuero,\nsi falsa vobis videbuntur esse, sequar auctoritatem vestram, mutabo meam\nsententiam; sin insidias fieri libertati vestrae simulatione largitionis\nintellegetis, nolitote dubitare plurimo sudore et sanguine maiorum vestrorum\npartam vobisque traditam libertatem nullo vestro labore consule adiutore\ndefendere.\nprimum caput est legis agrariae quo, ut illi putant, temptamini\nleviter quo animo libertatis vestrae deminutionem ferre possitis.\niubet enim tribunum plebis qui eam legem tulerit creare\nxviros per tribus xvii, ut, quem viiii\ntribus fecerint, is xvir sit.\nhic quaero quam ob causam initium rerum ac legum suarum hinc\nduxerit ut populus Romanus suffragio privaretur. totiens legibus\nagrariis curatores constituti sunt iiiviri, vviri,\nxviri; quaero a populari tribuno plebis ecquando nisi per\nxxxv tribus creati sint. etenim cum omnis potestates,\nimperia, curationes ab universo populo Romano proficisci convenit, tum eas\nprofecto maxime quae constituuntur ad populi fructum aliquem et commodum, in quo\net universi deligant quem populo Romano maxime consulturum putent, et unus\nquisque studio et suffragio suo viam sibi ad beneficium impetrandum munire\npossit. hoc tribuno plebis potissimum venit in mentem, populum\nRomanum universum privare suffragiis, paucas tribus non certa condicione iuris,\nsed sortis beneficio fortuito ad usurpandam libertatem vocare.\n'item,' inquit, 'eodemqve\nmodo,' capite altero, 'vt comitiis pontificis\nmaximi.' ne hoc quidem vidit, maiores nostros tam fuisse\npopularis ut, quem per populum creari fas non erat propter religionem sacrorum,\nin eo tamen propter amplitudinem sacerdoti voluerint populo supplicari.\natque hoc idem de ceteris sacerdotiis Cn. Domitius, tribunus\nplebis, vir clarissimus, tulit, quod populus per religionem sacerdotia mandare\nnon poterat, ut minor pars populi vocaretur; ab ea parte qui esset factus, is a\nconlegio cooptaretur.\nvidete quid\nintersit inter Cn. Domitium, tribunum plebis, hominem nobilissimum, et P. Rullum\nqui temptavit, ut opinor, patientiam vestram, cum se nobilem esse diceret.\nDomitius, quod per caerimonias populi fieri non poterat, ratione adsecutus est,\nut id, quoad posset, quoad fas esset, quoad liceret, populi ad partis daret;\nhic, quod populi semper proprium fuit, quod nemo imminuit, nemo mutavit quin ei\nqui populo agros essent adsignaturi ante acciperent a populo beneficium quam\ndarent, id totum eripere vobis atque e manibus extorquere conatus est.\nille, quod dari populo nullo modo poterat, tamen quodam modo\ndedit; hic, quod adimi nullo pacto potest, tamen quadam ratione eripere conatur.\nquaeret quispiam in tanta iniuria tantaque impudentia quid spectarit.\nnon defuit consilium; fides erga plebem Romanam, Quirites,\naequitas in vos libertatemque vestram vehementer defuit. iubet enim\ncomitia xviris habere creandis eum qui legem tulerit. hoc\ndicam planius: iubet Rullus, homo non cupidus neque appetens, habere\ncomitia Rullum. nondum reprehendo; video fecisse alios; illud quod\nnemo fecit, de minore parte populi, quo pertineat videte. habebit\ncomitia, volet eos renuntiare quibus regia potestas hac lege quaeritur; universo\npopulo neque ipse committit neque illi horum consiliorum auctores committi recte\nputant posse.\nsortietur tribus idem\nRullus. homo felix educet quas volet tribus. quos\nviiii tribus xviros fecerint ab eodem Rullo eductae, hos\nomnium rerum, ut iam ostendam, dominos habebimus. atque hi, ut grati\nac memores benefici esse videantur, aliquid se viiii tribuum notis\nhominibus debere confitebuntur, reliquis vero vi et xx\ntribubus nihil erit quod non putent posse suo iure se denegare. quos\ntandem igitur xviros fieri volt? se primum. qui\nlicet? leges enim sunt veteres neque eae consulares, si quid interesse hoc\narbitramini, sed tribuniciae vobis maioribusque vestris vehementer gratae atque\niucundae; Licinia est lex et altera Aebutia, quae non modo eum qui tulerit de\naliqua curatione ac potestate sed etiam conlegas eius, cognatos, adfinis\nexcipit, ne eis ea potestas curatiove mandetur.\netenim si populo consulis, remove te a suspicione alicuius tui\ncommodi, fac fidem te nihil nisi populi utilitatem et fructum quaerere, sine ad\nalios potestatem, ad te gratiam benefici tui pervenire. nam hoc\nquidem vix est liberi populi, vix vestrorum animorum ac magnificentiae.\nquis legem tulit? Rullus.\nquis maiorem partem populi suffragiis prohibuit? Rullus.\nquis comitiis praefuit, quis tribus quas voluit vocavit nullo\ncustode sortitus, quis xviros quos voluit creavit? idem\nRullus. quem principem renuntiavit? Rullum. vix me hercule\nservis hoc eum suis, non modo vobis omnium gentium dominis probaturum\narbitror. optimae leges igitur hac lege sine ulla exceptione\ntollentur; idem lege sibi sua curationem petet, idem maiore parte populi\nsuffragiis spoliata comitia habebit, quos volet atque in eis se ipsum\nrenuntiabit, et videlicet conlegas suos ascriptores legis agrariae non\nrepudiabit, a quibus ei locus primus in indice et in praescriptione legis\nconcessus est; ceteri fructus omnium rerum qui in spe legis huius positi sunt\ncommuni cautione atque aequa ex parte retinentur.\nat videte hominis diligentiam, si aut Rullum illud\ncogitasse aut si Rullo potuisse in mentem venire arbitramini.\nviderunt ei qui haec machinabantur, si vobis ex omni populo\ndeligendi potestas esset data, quaecumque res esset in qua fides, integritas,\nvirtus, auctoritas quaereretur, vos eam sine dubitatione ad Cn. Pompeium\nprincipem delaturos. etenim quem unum ex cunctis delegissetis ut eum\nomnibus omnium gentium bellis terra et mari praeponeretis, certe in\nxviris faciendis sive fides haberetur sive honos, et committi huic\noptime et ornari hunc iustissime posse intellegebant.\nitaque excipitur hac lege non adulescentia, non\nlegitimum aliquod impedimentum, non potestas, non magistratus ullus aliis\nnegotiis ac legibus impeditus, reus denique quo minus xvir fieri\npossit, non excipitur; Cn. Pompeius excipitur, ne cum P. Rullo—taceo de ceteris\n—xvir fieri possit. praesentem enim profiteri iubet,\nquod nulla alia in lege umquam fuit ne in eis quidem magistratibus quorum certus\nordo est, ne, si accepta lex esset, illum sibi conlegam ascriberetis custodem ac\nvindicem cupiditatum. hic, quoniam\nvideo vos hominis dignitate et contumelia legis esse commotos, renovabo illud\nquod initio dixi, regnum comparari, libertatem vestram hac lege funditus tolli.\nan vos aliter existimabatis?\ncum ad omnia vestra pauci homines cupiditatis oculos adiecissent, non eos in\nprimis id acturos ut ex omni custodia vestrae libertatis, ex omni potestate,\ncuratione, patrocinio vestrorum commodorum Cn. Pompeius depelleretur?\nviderunt et vident, si per imprudentiam vestram, neglegentiam\nmeam legem incognitam acceperitis, fore uti postea cognitis insidiis, cum\nxviros creetis, tum vitiis omnibus et sceleribus legis Cn. Pompei\npraesidium opponendum putetis. et hoc parvum argumentum vobis erit, a\ncertis hominibus dominationem potestatemque omnium rerum quaeri, cum videatis\neum quem custodem vestrae libertatis fore videant expertem fieri dignitatis?\ncognoscite nunc quae potestas xviris et quanta detur.\nprimum lege curiata xviros ornat. iam hoc\ninauditum et plane novum, uti curiata lege magistratus detur qui nullis comitiis\nante sit datus. eam legem ab eo praetore populi Romani qui sit primus\nfactus ferri iubet. at quo modo? Vt ei xviratum habeant\nquos plebs designaverit. oblitus est nullos a plebe designari.\net is orbem terrarum constringit novis legibus qui, quod in\nsecundo capite scriptum est, non meminit in tertio? atque hic\nperspicuum est quid iuris a maioribus acceperitis, quid ab hoc tribuno plebis\nvobis relinquatur. maiores de\nsingulis magistratibus bis vos sententiam ferre voluerunt. nam cum\ncenturiata lex censoribus ferebatur, cum curiata ceteris patriciis\nmagistratibus, tum iterum de eisdem iudicabatur, ut esset reprehendendi\npotestas, si populum benefici sui paeniteret.\nnunc, Quirites, prima illa comitia tenetis, centuriata et tributa,\ncuriata tantum auspiciorum causa remanserunt. hic autem tribunus\nplebis quia videbat potestatem neminem iniussu populi aut plebis posse habere,\ncuriatis eam comitiis quae vos non initis confirmavit, tributa quae vestra erant\nsustulit. ita cum maiores binis comitiis voluerint vos de singulis\nmagistratibus iudicare, hic homo popularis ne unam quidem populo comitiorum\npotestatem reliquit.\nsed videte\nhominis religionem et diligentiam. vidit et perspexit sine curiata\nlege xviros potestatem habere non posse, quoniam per viiii\ntribus essent constituti; iubet ferre de his legem curiatam; praetori imperat.\nquam id ipsum absurde, nihil ad me attinet. iubet\nenim, qui primus sit praetor factus, eum legem curiatam ferre; sin is ferre non\npossit, qui postremus sit, ut aut lusisse in tantis rebus aut profecto nescio\nquid spectasse videatur. verum hoc quod est aut ita perversum ut\nridiculum, aut ita malitiosum ut obscurum sit, relinquamus; ad religionem\nhominis revertamur. videt sine lege curiata nihil agi per\nxviros posse.\nquid\npostea, si ea lata non erit? attendite ingenium. 'Tvm ei\nxviri,' inquit, 'eodem ivre sint qvo qvi optima\nlege.' si hoc fieri potest ut in hac civitate quae longe iure\nlibertatis ceteris civitatibus antecellit quisquam nullis comitiis imperium aut\npotestatem adsequi possit, quid attinet tertio capite legem curiatam ferre\niubere, cum quarto permittas ut sine lege curiata idem iuris habeant quod\nhaberent, si optima lege a populo essent creati? reges constituuntur,\nnon xviri, Quirites, itaque ab his initiis fundamentisque nascuntur,\nut non modo cum magistratum gerere coeperint, sed etiam cum\nconstituentur, omne vestrum ius, potestas libertasque tollatur.\nat\nvidete quam diligenter retineat ius tribuniciae potestatis.\nconsulibus legem curiatam ferentibus a tribunis plebis saepe est\nintercessum—neque tamen nos id querimur, esse hanc tribunorum plebis potestatem;\ntantum modo, si quis ea potestate temere est usus, furiosum\nexistimamus—; hic tribunus plebis legi curiatae quam praetor ferat adimit\nintercedendi potestatem. atque hoc cum in eo reprehendendum est quod\nper tribunum plebis tribunicia potestas minuitur, tum in eo deridendum quod\nconsuli, si legem curiatam non habet, attingere rem militarem non licet, hic,\ncui vetat intercedi, ei potestatem, etiam si intercessum sit, tamen eandem\nconstituit quam si lata esset lex, ut non intellegam qua re aut hic vetet\nintercedere aut quemquam intercessurum putet, cum intercessio stultitiam\nintercessoris significatura sit, non rem impeditura.\nsint igitur xviri neque veris comitiis, hoc est, populi\nsuffragiis, neque illis ad speciem atque ad usurpationem vetustatis per\nxxx lictores auspiciorum causa adumbratis constituti.\nvidete nunc eos qui a vobis nihil potestatis acceperint quanto\nmaioribus ornamentis adficiat quam omnes nos adfecti sumus quibus vos\namplissimas potestates dedistis. iubet auspicia coloniarum\ndeducendarum causa xviros habere pullariosque,\n'eodem ivre,' inquit, 'qvo habvervnt iiiviri lege\nSempronia.' audes etiam, Rulle, mentionem facere legis\nSemproniae, nec te ea lex ipsa commonet iiiviros illos\nxxxv tribuum suffragio creatos esse? et cum tu a Ti.\nGracchi aequitate ac pudore longissime remotus sis, id quod dissimillima ratione\nfactum sit eodem iure putas esse oportere?\ndat praeterea potestatem\nverbo praetoriam, re vera regiam; definit in quinquennium, facit sempiternam;\ntantis enim confirmat opibus et copiis ut invitis eripi nullo modo possit.\ndeinde ornat apparitoribus, scribis, librariis, praeconibus,\narchitectis, praeterea mulis, tabernaculis, centunculis, supellectili; sumptum\nhaurit ex aerario, suppeditat a sociis; finitores ex equestri loco ducentos,\nvicenos singulorum stipatores corporis constituit, eosdem ministros et\nsatellites potestatis.\nformam adhuc habetis, Quirites, et speciem ipsam tyrannorum; insignia\nvidetis potestatis, nondum ipsam potestatem. dixerit enim fortasse\nquispiam: 'quid me ista laedunt, scriba, lictor, praeco, pullarius?'\nomnia sunt haec huius modi, Quirites, ut, ea qui habeat sine\nvestris suffragiis, aut rex non ferendus aut privatus furiosus esse videatur.\nperspicite quanta potestas\npermittatur; non privatorum insaniam, sed intolerantiam regum esse dicetis.\nprimum permittitur infinita potestas innumerabilis pecuniae\nconficiendae vestris vectigalibus non fruendis, sed alienandis; deinde orbis\nterrarum gentiumque omnium datur cognitio sine consilio, poena sine\nprovocatione, animadversio sine auxilio.\niudicare per quinquennium vel de consulibus vel de ipsis\ntribunis plebis poterunt; de illis interea nemo iudicabit; magistratus eis\npetere licebit, causam dicere non licebit; emere agros a quibus volent et quos\nvolent quam volent magno poterunt; colonias deducere novas, renovare veteres,\ntotam Italiam suis coloniis ut complere liceat permittitur; omnis provincias\nobeundi, liberos populos agris multandi, regnorum vendendorum summa potestas\ndatur; cum velint, Romae esse, cum commodum sit, quacumque velint summo cum\nimperio iudicioque rerum omnium vagari ut liceat conceditur; interea dissolvant\niudicia publica, e consiliis abducant quos velint, singuli de maximis rebus\niudicent, quaestori permittant, finitorem mittant, ratum sit quod finitor uni\nilli a quo missus erit renuntiaverit.\nverbum mihi deest, Quirites, cum ego hanc potestatem regiam appello,\nsed profecto maior est quaedam. nullum enim regnum fuit umquam quod non se, si minus\niure aliquo, at regionibus tamen certis contineret. hoc vero\ninfinitum est, quo et regna omnia et vestrum imperium, quod latissime patet, et\nea quae partim libera a vobis, partim etiam ignorata vobis sunt, permissu legis\ncontinentur.\ndatur igitur eis primum ut liceat ea vendere omnia de quibus vendendis\nsenatus consulta facta sunt M. Tullio Cn. Cornelio consulibus postve\nea.\ncur hoc tam est obscurum atque\ncaecum? quid? ista omnia de quibus senatus censuit nominatim in lege\nperscribi nonne potuerunt? duae sunt huius obscuritatis causae,\nQuirites, una pudoris, si quis pudor esse potest in tam insigni impudentia,\naltera sceleris. nam neque ea quae senatus vendenda censuit nominatim\naudet appellare; sunt enim loca publica urbis, sunt sacella quae post restitutam\ntribuniciam potestatem nemo attigit, quae maiores in urbe partim ornamenta\nurbis, partim periculi perfugia esse voluerunt. haec lege\ntribunicia xviri vendent. accedet eo mons Gaurus, accedent\nsalicta ad Minturnas, adiungetur etiam illa via vendibilis Herculanea multarum\ndeliciarum et magnae pecuniae, permulta alia quae senatus propter angustias\naerari vendenda censuit, consules propter invidiam non vendiderunt.\nverum haec fortasse propter pudorem in\nlege reticentur. sed illud magis est credendum et pertimescendum quod\naudaciae xvirali corrumpendarum tabularum publicarum fingendorumque\nsenatus consultorum, quae facta numquam sint, cum ex eo numero qui per eos annos\nconsules fuerunt multi mortui sint, magna potestas permittitur. Nisi forte nihil\nest aequum nos de eorum audacia suspicari quorum cupiditati nimium angustus\norbis terrarum esse videatur.\nhabetis unum venditionis genus quod magnum videri vobis intellego; sed\nattendite animos ad ea quae consequuntur; hunc quasi gradum quendam atque aditum\nad cetera factum intellegetis. 'Qvi agri, qvae loca, aedificia.'\nquid est praeterea? multa in mancipiis, in pecore,\nauro, argento, ebore, veste, supellectili, ceteris rebus. quid dicam?\ninvidiosum putasse hoc fore, si omnia nominasset? non metuit\ninvidiam. quid ergo? longum putavit et timuit ne quid\npraeteriret; ascripsit 'alivdve qvid,' qua brevitate rem nullam\nesse exceptam videtis. quicquid igitur sit extra Italiam quod\npublicum populi Romani factum sit L. Sulla Q. Pompeio consulibus aut postea, id\nxviros iubet vendere.\nhoc capite, Quirites, omnis gentis, nationes, provincias, regna\nxvirum dicioni, iudicio potestatique permissa et condonata esse\ndico. primum hoc quaero, ecqui tandem locus usquam sit quem non\npossint xviri dicere publicum populi Romani esse factum.\nnam cum idem possit iudicare qui dixerit, quid est quod non\nliceat ei dicere cui liceat eidem iudicare? Commodum erit Pergamum, Smyrnam,\nTrallis, Ephesum, Miletum, Cyzicum, totam denique Asiam quae post L. Sullam Q.\nPompeium consules recuperata sit populi Romani factam esse dicere;\nutrum oratio ad eius rei disputationem deerit, an, cum idem\net disseret et iudicabit, impelli non poterit ut falsum iudicet? an, si\ncondemnare Asiam nolet, terrorem damnationis et minas non quanti volet\naestimabit? quid? quod disputari\ncontra nullo pacto potest, quod iam statutum a nobis est et iudicatum, quoniam\nhereditatem iam crevimus, regnum Bithyniae, quod certe publicum est populi\nRomani factum, num quid causae est quin omnis agros, urbis, stagna, portus,\ntotam denique Bithyniam xviri vendituri sint? quid?\nMytilenae, quae certe vestrae, Quirites, belli lege ac victoriae iure factae\nsunt, urbs et natura ac situ et descriptione aedificiorum et pulchritudine in\nprimis nobilis, agri iucundi et fertiles, nempe eodem capite inclusi\ncontinentur.\nquid? Alexandrea\ncunctaque Aegyptus ut occulte latet, ut recondita est, ut furtim tota\nxviris traditur! quis enim vestrum hoc ignorat, dici\nillud regnum testamento regis Alexae populi Romani esse factum? hic\nego consul populi Romani non modo nihil iudico sed ne quid sentiam quidem\nprofero. Magna enim mihi res non modo ad statuendum sed etiam ad dicendum\nvidetur esse. video qui testamentum factum esse confirmet;\nauctoritatem senatus exstare hereditatis aditae sentio tum cum Alexa mortuo nos\ntris legatos Tyrum misimus, qui ab illo pecuniam depositam recuperarent.\nhaec L. Philippum saepe in\nsenatu confirmasse memoria teneo; eum qui regnum illud teneat hoc tempore neque\ngenere neque animo regio esse inter omnis fere video convenire.\ndicitur contra nullum esse testamentum, non oportere populum\nRomanum omnium regnorum appententem videri, demigraturos in illa loca nostros\nhomines propter agrorum bonitatem et omnium rerum copiam.\nhac tanta de re P. Rullus cum ceteris\nxviris conlegis suis iudicabit, et utrum iudicabit?\nnam utrumque ita magnum est ut nullo modo neque concedendum neque\nferendum sit. volet esse popularis; populo Romano adiudicabit.\nergo idem ex sua lege vendet Alexandream, vendet Aegyptum, urbis\ncopiosissimae pulcherrimorumque agrorum iudex, arbiter, dominus, rex denique\nopulentissimi regni reperietur. non sumet sibi tantum, non appetet;\niudicabit Alexandream regis esse, a populo Romano abiudicabit.\nprimum cur\nde populi Romani hereditate xviri iudicent, cum vos\nvolueritis de privatis hereditatibus cviros iudicare?\ndeinde quis aget causam populi Romani? ubi res ista agetur? qui\nsunt isti xviri, quos prospiciamus regnum Alexandreae Ptolomaeo\ngratis adiudicaturos? quod si Alexandrea petebatur, cur non eosdem\ncursus hoc tempore quos L. Cotta L. Torquato consulibus cucurrerunt? cur non\naperte ut antea, cur non item ut tum, derecto et palam regionem illam\npetiverunt? an qui etesiis, qui per cursum rectum regnum tenere non potuerunt,\nnunc caecis tenebris et caligine se Alexandream perventuros arbitrati sunt?\natque illud circumspicite\nvestris mentibus una, Quirites. legatos nostros, homines auctoritate\ntenui, qui rerum privatarum causa legationes liberas obeunt, tamen exterae\nnationes ferre vix possunt. grave est enim nomen imperi atque id\netiam in levi persona pertimescitur, propterea quod vestro, non suo nomine, cum\nhinc egressi sunt, abutuntur. quid censetis, cum isti\nxviri cum imperio, cum fascibus, cum illa delecta finitorum iuventute\nper totum orbem terrarum vagabuntur, quo tandem animo, quo metu, quo periculo\nmiseras nationes futuras?\nest in\nimperio terror; patientur. est in adventu sumptus; ferent.\nimperabitur aliquid muneris; non recusabunt. illud\nvero quantum est, Quirites, cum is xvir qui aliquam in urbem aut\nexspectatus ut hospes aut repente ut dominus venerit illum ipsum locum quo\nvenerit, illam ipsam sedem hospitalem in quam erit deductus publicam populi\nRomani esse dicet! at quanta calamitas populi, si dixerit, quantus\nipsi quaestus, si negarit! atque idem qui haec appetunt queri non\nnumquam solent omnis terras Cn. Pompeio atque omnia maria esse permissa.\nsimile vero est multa committi et condonari omnia, labori et\nnegotio praeponi an praedae et quaestui, mitti ad socios liberandos an ad\nopprimendos! denique, si qui est honos singularis, nihilne interest,\nutrum populus Romanus eum cui velit deferat, an is impudenter populo Romano per\nlegis fraudem surripiatur?\nintellexistis quot res et quantas xviri legis permissu\nvendituri sint. non est satis. Cum se sociorum, cum exterarum\nnationum, cum regum sanguine implerint, incidant nervos populi Romani, adhibeant\nmanus vectigalibus vestris, inrumpant in aerarium. sequitur enim\ncaput, quo capite ne permittit quidem, si forte desit pecunia, quae tanta ex\nsuperioribus recipi potest ut deesse non debeat, sed plane, quasi ea res vobis\nsaluti futura sit, ita cogit atque imperat ut xviri vestra vectigalia\nvendant nominatim, Quirites.\neam tu\nmihi ex ordine recita de legis scripto populi Romani auctionem; quam me hercule\nego praeconi huic ipsi luctuosam et acerbam praedicationem futuram\nputo.—Avctio—Vt in suis rebus, ita in re publica luxuriosus\nest nepos, qui prius silvas vendat quam vineas! Italiam\npercensuisti; perge in Siciliam.—nihil est in hac provincia quod aut\nin oppidis aut in agris maiores nostri proprium nobis reliquerint quin id venire\niubeat.\nquod partum recenti\nvictoria maiores vobis in sociorum urbibus ac finibus et vinculum pacis et\nmonumentum belli reliquerunt, id vos ab illis acceptum hoc auctore vendetis?\nhic mihi parumper mentis vestras, Quirites, commovere videor, dum\npatefacio vobis quas isti penitus abstrusas insidias se posuisse arbitrantur\ncontra Cn. Pompei dignitatem. et mihi, quaeso, ignoscite, si appello\ntalem virum saepius. vos mihi praetori biennio ante, Quirites, hoc\neodem in loco personam hanc imposuistis ut, quibuscumque rebus possem, illius\nabsentis dignitatem vobiscum una tuerer. feci adhuc quae potui, neque\nfamiliaritate illius adductus nec spe honoris atque amplissimae dignitatis, quam\nego, etsi libente illo, tamen absente illo per vos consecutus sum.\nquam ob rem, cum intellegam totam hanc\nfere legem ad illius opes evertendas tamquam machinam comparari, et resistam\nconsiliis hominum et perficiam profecto, quod ego video, ut id vos universi non\nsolum videre verum etiam tenere possitis.\niubet venire quae Attalensium, quae Phaselitum, quae\nOlympenorum fuerint, agrumque Aperensem et Oroandicum et Gedusanum.\nhaec P. Servili imperio et victoria, clarissimi viri, vestra\nfacta sunt. adiungit agros Bithyniae regios quibus nunc publicani\nfruuntur; deinde Attalicos agros in Cherroneso, in Macedonia qui regis Philippi\nsive Persae fuerunt, qui item a censoribus locati sunt et certissimum vectigal\nadferunt.\nascribit eidem auctioni Corinthios agros opimos et fertilis, et Cyrenensis qui Apionis\nfuerunt, et agros in Hispania propter Carthaginem novam et in Africa ipsam\nveterem Carthaginem vendit, quam videlicet P. Africanus non propter religionem\nsedum illarum ac vetustatis de consili sententia consecravit, nec ut ipse locus\neorum qui cum hac urbe de imperio decertarunt vestigia calamitatis ostenderet,\nsed non fuit tam diligens quam est Rullus, aut fortasse emptorem ei loco\nreperire non potuit. verum inter hos agros captos veteribus bellis\nvirtute summorum imperatorum adiungit regios agros Mithridatis, qui in\nPaphlagonia, qui in Ponto, qui in Cappadocia fuerunt, ut eos xviri\nvendant. itane vero?\nnon legibus\ndatis, non auditis verbis imperatoris, nondum denique bello confecto, cum rex\nMithridates amisso exercitu regno expulsus tamen in ultimis terris aliquid etiam\nnunc moliatur atque ab invicta Cn. Pompei manu Maeote et illis paludibus et\nitinerum angustiis atque altitudine montium defendatur, cum imperator in bello\nversetur, in locis autem illis etiam nunc belli nomen reliquum sit, eos agros\nquorum adhuc penes Cn. Pompeium omne iudicium et potestas more maiorum debet\nesse xviri vendent?\net,\ncredo, P. Rullus—is enim sic se gerit ut sibi iam xvir designatus\nesse videatur—ad eam auctionem potissimum proficiscetur!\nis videlicet, ante quam veniat in Pontum,\nlitteras ad Cn. Pompeium mittet, quarum ego iam exemplum ab istis compositum\nesse arbitror: 'P. Servilivs Rvllvs tribvnvs plebis xvir s. d.\nCn. Pompeio Cn. f.' non credo ascripturum\nesse 'Magno,' non enim videtur id quod imminuere lege conatur\nconcessurus verbo. 'te volo cvrare vt mihi Sinopae praesto sis\navxilivmqve addvcas, dvm eos agros qvos tv tvo labore cepisti ego\nmea lege vendam.' an Pompeium non adhibebit? in eius\nprovincia vendet manubias imperatoris? ponite ante oculos vobis\nRullum in Ponto inter nostra atque hostium castra hasta posita cum suis formosis\nfinitoribus auctionantem.\nneque in\nhoc solum inest contumelia, quae vehementer et insignis est et nova, ut ulla res\nparta bello nondum legibus datis etiam tum imperatore bellum administrante non\nmodo venierit verum locata sit. plus spectant homines certe quam\ncontumeliam; sperant, si concessum sit inimicis Cn. Pompei cum imperio, cum\niudicio omnium rerum, cum infinita potestate, cum innumerabili pecunia non solum\nillis in locis vagari verum etiam ad ipsius exercitum pervenire, aliquid illi\ninsidiarum fieri, aliquid de eius exercitu, copiis, gloria detrahi posse.\nputant, si quam spem in Cn. Pompeio exercitus habeat aut agrorum\naut aliorum commodorum, hanc non habiturum, cum viderit earum rerum omnium\npotestatem ad xviros esse translatam.\npatior non moleste tam stultos esse qui haec\nsperent, tam impudentis qui conentur; illud queror, tam me ab eis esse\ncontemptum ut haec portenta me consule potissimum cogitarent.\natque in omnibus his agris aedificiisque vendendis permittitur\nxviris ut vendant 'qvibvscvmqve in locis.' O\nperturbatam rationem, o libidinem effrenatam, o consilia dissoluta atque\nperdita! vectigalia locare nusquam\nlicet nisi in hac urbe, hoc ex loco, hac vestrum frequentia. venire\nnostras res proprias et in perpetuum a nobis abalienari in Paphlagoniae tenebris\natque in Cappadociae solitudine licebit?\nL.\nSulla cum bona indemnatorum civium funesta illa auctione sua venderet et se\npraedam suam diceret vendere, tamen ex hoc loco vendidit nec, quorum oculos\noffendebat, eorum ipsorum conspectum fugere ausus est; xviri vestra\nvectigalia non modo non vobis, Quirites, arbitris sed ne praecone quidem publico\nteste vendent?\nsequitur 'omnis agros extra Italiam' infinito ex\ntempore, non, ut antea, ab Sulla et Pompeio consulibus. cognitio\nxvirum, privatus sit an publicus; eique agro pergrande vectigal\nimponitur.\nhoc quantum iudicium,\nquam intolerandum, quam regium sit, quem praeterit, posse quibuscumque locis\nvelint nulla disceptatione, nullo consilio privata publicare, publica liberare?\nexcipitur hoc capite ager in Sicilia Recentoricus;\nquem ego excipi et propter hominum necessitudinem et propter rei\naequitatem, Quirites, ipse vehementer gaudeo. sed quae est\nhaec impudentia! qui agrum Recentoricum possident, vetustate\npossessionis se, non iure, misericordia senatus, non agri condicione defendunt.\nnam illum agrum publicum esse fatentur; se moveri possessionibus,\nantiquissimis sedibus, ac dis penatibus negant oportere. ac, si est\nprivatus ager Recentoricus, quid eum excipis? sin autem publicus, quae est ista\naequitas ceteros, etiam si privati sint, permittere ut publici iudicentur, hunc\nexcipere nominatim qui publicum se esse fateatur? ergo eorum ager\nexcipitur qui apud Rullum aliqua ratione valuerunt, ceteri agri omnes qui ubique\nsunt sine ullo dilectu, sine populi Romani notione, sine iudicio senatus\nxviris addicentur?\natque etiam est alia superiore capite quo\nomnia veneunt quaestuosa exceptio, quae teget eos agros de quibus foedere cautum\nest. audivit hanc rem non a me, sed ab aliis agitari saepe in senatu,\nnon numquam ex hoc loco, possidere agros in ora maritima regem Hiempsalem quos\nP. Africanus populo Romano adiudicarit; ei tamen postea per C. Cottam consulem\ncautum esse foedere. hoc quia vos foedus non iusseritis, veretur\nHiempsal ut satis firmum sit et ratum. cuicuimodi est illud, tollitur\nvestrum iudicium, foedus totum accipitur, comprobatur. quod minuit\nauctionem xviralem laudo, quod regi amico cavet non reprehendo, quod\nnon gratis fit indico.\nvolitat enim\nante oculos istorum Iuba, regis filius, adulescens non minus bene nummatus quam\nbene capillatus.\nvix iam videtur locus esse qui tantos acervos pecuniae capiat; auget,\naddit, accumulat. 'Avrvm, argentvm ex praeda, ex manvbiis, ex coronario\nad qvoscvmqve pervenit neqve relatvm est in pvblicvm neqve in monvmento\nconsvmptvm,' id profiteri apud xviros et ad eos referri\niubet. hoc capite etiam quaestionem de clarissimis viris qui populi\nRomani bella gesserunt, iudiciumque de pecuniis residuis ad xviros\ntranslatum videtis. Horum erit nullum iudicium quantae cuiusque manubiae\nfuerint, quid relatum, quid residuum sit; in posterum vero lex haec\nimperatoribus vestris constituitur; ut, quicumque de provincia decesserit, apud\neosdem xviros quantum habeat praedae, manubiarum, auri coronarii,\nprofiteatur.\nhic tamen vir optimus\neum quem amat excipit, Cn. Pompeium. Vnde iste amor tam improvisus ac tam\nrepentinus? qui honore xviratus excluditur prope\nnominatim, cuius iudicium legumque datio, captorum agrorum ipsius virtute\ncognitio tollitur, cuius non in provinciam, sed in ipsa castra xviri\ncum imperio, infinita pecunia, maxima potestate et iudicio rerum omnium\nmittuntur, cui ius imperatorium, quod semper omnibus imperatoribus est\nconservatum, soli eripitur, is excipitur unus ne manubias referre iubeatur?\nVtrum tandem hoc capite honos haberi homini, an invidia quaeri videtur?\nremittit hoc Rullo Cn. Pompeius; beneficio isto legis, benignitate\nxvirali nihil utitur. nam si est aequum praedam ac\nmanubias suas imperatores non in monumenta deorum immortalium neque in urbis\nornamenta conferre, sed ad xviros tamquam ad dominos reportare, nihil\nsibi appetit praecipui Pompeius, nihil; volt se in communi atque in eodem quo\nceteri iure versari. sin est iniquum, Quirites, si turpe, si\nintolerandum hos xviros portitores omnibus omnium pecuniis constitui,\nqui non modo reges atque exterarum nationum homines sed etiam imperatores\nvestros excutiant, non mihi videntur honoris causa excipere Pompeium, sed\nmetuere ne ille eandem contumeliam quam ceteri ferre non possit.\nPompeius autem cum hoc animo sit ut,\nquicquid vobis placeat, sibi ferendum putet, quod vos ferre non poteritis, id\nprofecto perficiet ne diutius inviti ferre cogamini. verum tamen\ncavet ut, si qua pecunia post nos consules ex novis vectigalibus recipiatur, ea\nxviri utantur. nova porro vectigalia videt ea fore\nquae Pompeius adiunxerit. ita remissis manubiis vectigalibus eius\nvirtute partis se frui putat oportere.\nparta sit pecunia, Quirites, xviris tanta quanta sit in\nterris, nihil praetermissum sit, omnes urbes, agri, regna denique, postremo\netiam vectigalia vestra venierint, accesserint in cumulum manubiae vestrorum\nimperatorum; quantae et quam immanes divitiae xviris in tantis\nauctionibus, tot iudiciis, tam infinita potestate rerum omnium quaerantur\nvidetis.\ncognoscite nunc alios immensos atque intolerabilis quaestus, ut\nintellegatis ad certorum hominum importunam avaritiam hoc populare legis\nagrariae nomen esse quaesitum. hac pecunia iubet agros emi quo\ndeducamini. non consuevi homines appellare asperius, Quirites, nisi\nlacessitus. vellem fieri posset ut a me sine contumelia nominarentur\nei qui se xviros sperant futuros; iam videretis quibus hominibus\nomnium rerum et vendendarum et emendarum potestatem permitteretis.\nsed quod ego nondum statuo mihi esse\ndicendum, vos tamen id potestis cum animis vestris cogitare; unum hoc certe\nvideor mihi verissime posse dicere: tum cum haberet haec res publica Luscinos,\nCalatinos, Acidinos, homines non solum honoribus populi rebusque gestis verum\netiam patientia paupertatis ornatos, et tum cum erant Catones, Phili, Laelii,\nquorum sapientiam temperantiamque in publicis privatisque, forensibus\ndomesticisque rebus perspexeratis, tamen huiusce modi res commissa nemini est ut\nidem iudicaret et venderet et hoc faceret per quinquennium toto in orbe terrarum\nidemque agros vectigalis populi Romani abalienaret et, cum summam tantae\npecuniae nullo teste sibi ipse ex sua voluntate fecisset, tum denique emeret a\nquibus vellet quod videretur.\ncommittite vos nunc, Quirites, his hominibus haec omnia quos\nodorari hunc xviratum suspicamini; reperietis partem esse eorum\nquibus ad habendum, partem quibus ad consumendum nihil satis esse videatur.\nhic ego iam illud quod\nexpeditissimum est ne disputo quidem, Quirites, non esse hanc nobis a maioribus\nrelictam consuetudinem ut emantur agri a privatis quo plebes publice deducatur;\nomnibus legibus agris publicis privatos esse deductos. huiusce modi\nme aliquid ab hoc horrido ac truce tribuno plebis exspectasse\nconfiteor; hanc vero emendi et vendendi quaestuosissimam ac\nturpissimam mercaturam alienam actione tribunicia, alienam dignitate populi\nRomani semper putavi.\niubet agros\nemi. primum quaero quos agros et quibus in locis? nolo\nsuspensam et incertam plebem Romanam obscura spe et caeca exspectatione pendere.\nAlbanus ager est, Setinus, Privernas, Fundanus, Vescinus, Falernus, Literninus,\nCumanus, Nucerinus. audio. ab alia porta Capenas,\nFaliscus, Sabinus ager, Reatinus; ab alia Venafranus, Allifanus,\nTrebulanus. habes tantam pecuniam qua hosce omnis agros et ceteros\nhorum similis non modo emere verum etiam coacervare possis; cur eos non definis\nneque nominas, ut saltem deliberare plebes Romana possit quid intersit sua, quid\nexpediat, quantum tibi in emendis et in vendendis rebus committendum putet?\n'definio,' inquit, 'Italiam.' satis certa regio.\netenim quantulum interest utrum in Massici radices, an in Silam\nsilvam deducamini?\nage, non definis\nlocum; quid? naturam agri? 'vero,' inquit, 'qvi arari avt coli\npossit.' 'qui possit arari,' inquit, 'aut coli,' non qui\naratus aut cultus sit. Vtrum haec lex est, an tabula Veratianae auctionis? in\nqua scriptum fuisse aiunt: 'Ivgera cc in qvibvs olivetvm fieri potest,\nivgera ccc vbi institvi vineae possvnt.' hoc tu emes ista\ninnumerabili pecunia quod arari aut coli possit? quod solum tam exile\net macrum est quod aratro perstringi non possit, aut quod est tam asperum\nsaxetum in quo agricolarum cultus non elaboret? 'idcirco,' inquit,\n'agros nominare non possum quia tangam nullum ab invito.' hoc,\nQuirites, multo est quaestuosius quam si ab invito sumeret; inibitur enim ratio\nquaestus de vestra pecunia, et tum denique ager emetur cum idem expediet emptori\net venditori.\nsed videte vim legis agrariae. ne ei quidem qui agros\npublicos possident decedent de possessione, nisi erunt deducti optima condicione\net pecunia maxima. conversa ratio. antea cum erat a\ntribuno plebis mentio legis agrariae facta, continuo qui agros publicos aut qui\npossessiones invidiosas tenebant extimescebant; haec lex eos homines fortunis\nlocupletat, invidia liberat. quam multos enim, Quirites, existimatis\nesse qui latitudinem possessionum tueri, qui invidiam Sullanorum agrorum ferre\nnon possint, qui vendere cupiant, emptorem non reperiant, perdere iam denique\nillos agros ratione aliqua velint? qui paulo ante diem noctemque\ntribunicium nomen horrebant, vestram vim metuebant, mentionem legis agrariae\npertimescebant, ei nunc etiam ultro rogabuntur atque orabuntur ut agros partim\npublicos, partim plenos invidiae, plenos periculi quanti ipsi velint\nxviris tradant. atque hoc carmen hic tribunus plebis\nnon vobis, sed sibi intus canit.\nhabet socerum, virum optimum, qui tantum agri in illis rei\npublicae tenebris occupavit quantum concupivit. huic subvenire volt\nsuccumbenti iam et oppresso, Sullanis oneribus gravi, sua lege, ut liceat illi\ninvidiam deponere, pecuniam condere. et vos non dubitatis quin\nvectigalia vestra vendatis plurimo maiorum vestrorum sanguine et sudore\nquaesita, ut Sullanos possessores divitiis augeatis, periculo liberetis?\nnam ad hanc emptionem\nxviralem duo genera agrorum spectant, Quirites. Eorum unum\npropter invidiam domini fugiunt, alterum propter vastitatem. Sullanus ager a\ncertis hominibus latissime continuatus tantam habet invidiam ut veri ac fortis\ntribuni plebis stridorem unum perferre non possit. hic ager omnis,\nquoquo pretio coemptus erit, tamen ingenti pecunia nobis inducetur.\nalterum genus agrorum propter sterilitatem incultum, propter\npestilentiam vastum atque desertum emetur ab eis qui eos vident sibi esse, si\nnon vendiderint, relinquendos. et nimirum id est quod ab hoc tribuno\nplebis dictum est in senatu, urbanam plebem nimium in re publica posse;\nexhauriendam esse; hoc enim verbo est usus, quasi de aliqua sentina\nac non de optimorum civium genere loqueretur.\nvos vero, Quirites, si me\naudire voltis, retinete istam possessionem gratiae, libertatis, suffragiorum,\ndignitatis, urbis, fori, ludorum, festorum dierum, ceterorum omnium commodorum,\nnisi forte mavoltis relictis his rebus atque hac luce rei publicae in Sipontina\nsiccitate aut in Salpinorum plenis pestilentiae finibus Rullo duce\nconlocari. aut dicat quos agros empturus sit; ostendat et quid et\nquibus daturus sit. Vt vero, cum omnis urbis, agros, vectigalia, regna\nvendiderit, tum harenam aliquam aut paludes emat, id vos potestis, quaeso,\nconcedere? quamquam illud est egregium quod hac lege ante omnia\nveneunt, ante pecuniae coguntur et coacervantur quam gleba una ematur.\ndeinde emi iubet, ab invito vetat.\nquaero, si qui velint vendere non fuerint, quid\npecuniae fiet? referre in aerarium lex vetat, exigi prohibet.\nigitur pecuniam omnem xviri tenebunt, vobis ager non\nemetur; vectigalibus abalienatis, sociis vexatis, regibus atque omnibus gentibus\nexinanitis illi pecunias habebunt, vos agros non habebitis. 'facile,'\ninquit, 'adducentur pecuniae magnitudine ut velint vendere.' ergo ea\nlex est qua nostra vendamus quanti possimus, aliena emamus quanti possessores\nvelint.\natque in hos agros qui hac lege empti sint colonias ab his\nxviris deduci iubet. quid? omnisne locus eius modi est\nut nihil intersit rei publicae, colonia deducatur in eum locum necne, an est\nlocus qui coloniam postulet, est qui plane recuset? quo in\ngenere sicut in ceteris rei publicae partibus est operae pretium diligentiam\nmaiorum recordari, qui colonias sic idoneis in locis contra suspicionem periculi\nconlocarunt ut esse non oppida Italiae, sed propugnacula imperi viderentur.\nhi deducent colonias in eos agros quos emerint; etiamne si rei\npublicae non expediat?\n'et\nin qvae loca praeterea\nvidebitvr.' quid igitur est causae quin coloniam in\nIaniculum possint deducere et suum praesidium in capite atque cervicibus nostris\nconlocare? tu non definias quot colonias, in quae loca, quo numero\ncolonorum deduci velis, tu occupes locum quem idoneum ad vim tuam iudicaris,\ncompleas numero, confirmes praesidio quo velis, populi Romani vectigalibus atque\nomnibus copiis ipsum populum Romanum coerceas, opprimas, redigas in istam\nxviralem dicionem ac potestatem?\nVt vero totam Italiam suis praesidiis\nobsidere atque occupare cogitet, quaeso, Quirites, cognoscite.\npermittit\nxviris ut in omnia municipia, in omnis colonias totius Italiae\ncolonos deducant quos velint, eisque colonis agros dari iubet. num\nobscure maiores opes quam libertas vestra pati potest, et maiora praesidia\nquaeruntur, num obscure regnum constituitur, num obscure libertas vestra\ntollitur? nam cum idem omnem pecuniam, maximam multitudinem\nobtinebunt, idem totam Italiam suis opibus obsidebunt, idem\nvestram libertatem suis praesidiis et coloniis interclusam tenebunt, quae spes\ntandem, quae facultas recuperandae vestrae libertatis relinquetur?\nat enim ager Campanus hac lege dividetur orbi terrae pulcherrimus et\nCapuam colonia deducetur, urbem amplissimam atque ornatissimam. quid\nad haec possumus dicere? de commodo prius vestro dicam, Quirites;\ndeinde ad amplitudinem et dignitatem revertar, ut, si quis agri aut oppidi\nbonitate delectatur, ne quid exspectet, si quem rei indignitas commovet, ut huic\nsimulatae largitioni resistat. ac primum de oppido dicam, si quis est\nforte quem Capua magis quam Roma delectet. V milia colonorum Capuam scribi\niubet; ad hunc numerum quingenos sibi singuli sumunt.\nquaeso, nolite vosmet ipsos consolari; vere et\ndiligenter considerate. num vobis aut vestri similibus integris,\nquietis, otiosis hominibus in hoc numero locum fore putatis? si est\nomnibus vobis maiorive vestrum parti, quamquam me vester honos\nvigilare dies atque noctes et intentis oculis omnis rei publicae partis intueri\niubet, tamen paulisper, si ita commodum vestrum fert, conivebo. sed\nsi v hominum milibus ad vim, facinus caedemque delectis locus atque\nurbs quae bellum facere atque instruere possit quaeritur, tamenne patiemini\nvestro nomine contra vos firmari opes, armari praesidia, urbis, agros, copias\ncomparari?\nnam agrum quidem\nCampanum quem vobis ostentant ipsi concupiverunt; deducent suos, quorum nomine\nipsi teneant et fruantur; coement praeterea; ista dena iugera continuabunt.\nnam si dicent per legem id non licere, ne per Corneliam quidem\nlicet; at videmus, ut longinqua mittamus, agrum Praenestinum a paucis possideri.\nneque istorum pecuniis quicquam aliud deesse video nisi eius modi\nfundos quorum subsidio familiarum magnitudines et Cumanorum ac Puteolanorum\npraediorum sumptus sustentare possint. quod si vestrum commodum\nspectat, veniat et coram mecum de agri Campani divisione disputet.\nquaesivi\nex eo Kalendis Ianuariis quibus hominibus et quem ad modum illum agrum esset\ndistributurus. respondit a Romilia tribu se initium esse facturum.\nprimum quae est ista superbia et contumelia ut populi pars\namputetur, ordo tribuum neglegatur, ante rusticis detur ager, qui habent, quam\nurbanis, quibus ista agri spes et iucunditas ostenditur? aut, si hoc\nab se dictum negat et satis facere omnibus vobis cogitat, proferat; in iugera\ndena discribat, a Suburana usque ad Arniensem nomina vestra proponat.\nsi non modo dena iugera dari vobis sed ne constipari quidem\ntantum numerum hominum posse in agrum Campanum intellegetis, tamenne vexari rem\npublicam, contemni maiestatem populi Romani, deludi vosmet ipsos diutius a\ntribuno plebis patiemini?\nquod si\nposset ager iste ad vos pervenire, nonne eum tamen in patrimonio vestro remanere\nmalletis? Vnumne fundum pulcherrimum populi Romani, caput vestrae pecuniae,\npacis ornamentum, subsidium belli, fundamentum vectigalium, horreum legionum,\nsolacium annonae disperire patiemini? an obliti estis Italico bello\namissis ceteris vectigalibus quantos agri Campani fructibus exercitus alueritis?\nan ignoratis cetera illa magnifica populi Romani vectigalia perlevi saepe\nmomento fortunae inclinatione temporis pendere? quid nos Asiae\nportus, quid Syriae ora, quid omnia transmarina vectigalia iuvabunt tenuissima\nsuspicione praedonum aut hostium iniecta?\nat vero hoc agri Campani vectigal, Quirites, eius modi est ut\ncum domi sit et omnibus praesidiis oppidorum tegatur, tum neque bellis infestum\nnec fructibus varium nec caelo ac loco calamitosum esse soleat.\nmaiores nostri non solum id quod de Campanis ceperant\nnon imminuerunt verum etiam quod ei tenebant quibus adimi iure non poterat\ncoemerunt. qua de causa nec duo Gracchi qui de plebis Romanae\ncommodis plurimum cogitaverunt, nec L. Sulla qui omnia sine ulla religione\nquibus voluit est dilargitus, agrum Campanum attingere ausus est; Rullus\nexstitit qui ex ea possessione rem publicam demoveret ex qua nec Gracchorum\nbenignitas eam nec Sullae dominatio deiecisset.\nquem agrum nunc praetereuntes vestrum esse dicitis et quem per\niter qui faciunt, externi homines, vestrum esse audiunt, is, cum erit divisus,\nneque erit vester neque vester esse dicetur. at qui\nhomines possidebunt?\nprimo quidem\nacres, ad vim prompti, ad seditionem parati qui, simul ac xviri\nconcrepuerint, armati in civis et expediti ad caedem esse possint; deinde ad\npaucos opibus et copiis adfluentis totum agrum Campanum perferri videbitis.\nvobis interea, qui illas a maioribus pulcherrimas vectigalium\nsedis armis captas accepistis, gleba nulla de paternis atque avitis\npossessionibus relinquetur. at quantum intererit inter vestram et\nprivatorum diligentiam! quid? Cum a maioribus nostris P. Lentulus,\nqui princeps senatus fuit, in ea loca missus esset ut privatos agros\nqui in publicum Campanum incurrebant pecunia publica coemeret, dicitur\nrenuntiasse nulla se pecunia fundum cuiusdam emere potuisse, eumque qui nollet\nvendere ideo negasse se adduci posse uti venderet quod, cum pluris fundos\nhaberet, ex illo solo fundo numquam malum nuntium audisset.\nitane vero? privatum haec causa commovit; populum\nRomanum ne agrum Campanum privatis gratis Rullo rogante tradat non commovebit?\nat idem populus Romanus de hoc vectigali potest dicere quod ille\nde suo fundo dixisse dicitur. Asia multos annos vobis fructum Mithridatico bello\nnon tulit, Hispaniarum vectigal temporibus Sertorianis nullum fuit, Siciliae\ncivitatibus bello fugitivorum M'. Aquilius etiam mutuum frumentum dedit; at ex\nhoc vectigali numquam malus nuntius auditus est. cetera vectigalia\nbelli difficultatibus adfliguntur; hoc vectigali etiam belli difficultates\nsustentantur.\ndeinde in hac\nadsignatione agrorum ne illud quidem dici potest quod in ceteris, agros desertos\na plebe atque a cultura hominum liberorum esse non oportere. sic enim dico, si Campanus ager dividatur,\nexturbari et expelli plebem ex agris, non constitui et conlocari.\ntotus enim ager Campanus colitur et possidetur a plebe, et a\nplebe optima et modestissima; quod genus hominum optime moratum, optimorum et\naratorum et militum, ab hoc plebicola tribuno plebis funditus eicitur.\natque illi miseri nati in illis agris et educati, glebis\nsubigendis exercitati, quo se subito conferant non habebunt; his robustis et\nvalentibus et audacibus xvirum satellitibus agri Campani possessio\ntota tradetur, et, ut vos nunc de vestris maioribus praedicatis: 'hunc agrum\nnobis maiores nostri reliquerunt,' sic vestri posteri de vobis praedicabunt:\n'hunc agrum patres nostri acceptum a patribus suis perdiderunt.'\nequidem existimo: si iam campus\nMartius dividatur et uni cuique vestrum ubi consistat bini pedes adsignentur,\ntamen promiscue toto quam proprie parva frui parte malitis. qua re\netiam si ad vos esset singulos aliquid ex hoc agro perventurum qui vobis\nostenditur, aliis comparatur, tamen honestius eum vos universi quam singuli\npossideretis. nunc vero cum ad vos nihil pertineat, sed paretur\naliis, eripiatur vobis, nonne acerrime, tamquam armato hosti, sic huic legi pro\nvestris agris resistetis?\nadiungit Stellatem campum agro Campano et in eo duodena discribit in\nsingulos homines iugera. quasi vero paulum differat ager Campanus a\nstellati;\nsed multitudo,\nQuirites, quaeritur qua illa omnia oppida compleantur. nam dixi antea\nlege permitti ut quae velint municipia, quas velint veteres colonias colonis\nsuis occupent. Calenum municipium complebunt, Teanum oppriment, Atellam, Cumas,\nNeapolim, Pompeios, Nuceriam suis praesidiis devincient, Puteolos vero qui nunc\nin sua potestate sunt, suo iure libertateque utuntur, totos novo populo atque\nadventiciis copiis occupabunt. tunc\nillud vexillum Campanae coloniae vehementer huic imperio timendum Capuam a\nxviris inferetur, tunc contra hanc Romam, communem patriam omnium\nnostrum, illa altera Roma quaeretur.\nin id oppidum homines nefarie rem publicam vestram transferre\nconantur, quo in oppido maiores nostri nullam omnino rem publicam esse\nvoluerunt, qui tris solum urbis in terris omnibus, Carthaginem, Corinthum,\nCapuam, statuerunt posse imperi gravitatem ac nomen sustinere. deleta\nCarthago est, quod cum hominum copiis, tum ipsa natura ac loco, succincta\nportibus, armata muris, excurrere ex Africa, imminere duabus fructuosissimis\ninsulis populi Romani videbatur. Corinthi vestigium vix relictum est.\nerat enim posita in angustiis atque in faucibus Graeciae sic ut\nterra claustra locorum teneret et duo maria maxime navigationi diversa paene\nconiungeret, cum pertenui discrimine separentur. haec quae procul\nerant a conspectu imperi non solum adflixerunt sed etiam, ne quando recreata\nexsurgere atque erigere se possent, funditus, ut dixi, sustulerunt.\nde Capua multum est et diu consultatum;\nexstant litterae, Quirites, publicae, sunt senatus consulta complura.\nstatuerunt homines sapientes, si agrum Campanis ademissent,\nmagistratus, senatum, publicum ex illa urbe consilium sustulissent, imaginem rei\npublicae nullam reliquissent, nihil fore quod Capuam timeremus.\nitaque hoc perscriptum in monumentis veteribus reperietis, ut\nesset urbs quae res eas quibus ager Campanus coleretur suppeditare posset, ut\nesset locus comportandis condendisque fructibus, ut aratores cultu agrorum\ndefessi urbis domiciliis uterentur, idcirco illa aedificia non esse deleta.\nvidete quantum intervallum sit interiectum inter maiorum\nnostrorum consilia et inter istorum hominum dementiam. illi Capuam\nreceptaculum aratorum, nundinas rusticorum, cellam atque horreum Campani agri\nesse voluerunt, hi expulsis aratoribus, effusis ac dissipatis fructibus vestris\neandem Capuam sedem novae rei publicae constituunt, molem contra veterem rem\npublicam comparant. quod si maiores nostri existimassent quemquam in\ntam inlustri imperio et tam praeclara populi Romani disciplina M.\nBruti aut P. Rulli similem futurum —hos enim nos duos adhuc vidimus qui hanc rem\npublicam Capuam totam transferre vellent—profecto nomen illius urbis non\nreliquissent.\nverum arbitrabantur\nCorinthi et Carthagini, etiam si senatum et magistratus sustulissent agrumque\ncivibus ademissent, tamen non defore qui illa restituerent atque qui ante omnia\ncommutarent quam nos audire possemus; hic vero in oculis senatus populique\nRomani nihil posse exsistere quod non ante exstingui atque opprimi posset quam\nplane exortum esset ac natum. neque vero ea res fefellit\nhomines divina mente et consilio praeditos. nam post Q. Fulvium Q.\nFabium consules, quibus consulibus Capua devicta atque capta est, nihil est in\nilla urbe contra hanc rem publicam non dico factum, sed nihil omnino est\ncogitatum. multa postea bella gesta cum regibus, Philippo, Antiocho,\nPersa, Pseudophilippo, Aristonico, Mithridate et ceteris; multa praeterea bella\ngravia, Carthaginiense iii, Corinthium, Numantinum; multae in hac re\npublica seditiones domesticae quas praetermitto; bella cum sociis, Fregellanum,\nMarsicum; quibus omnibus domesticis externisque bellis Capua non modo non obfuit\nsed opportunissimam se nobis praebuit et ad bellum instruendum et ad exercitus\nornandos et tectis ac sedibus suis recipiendos.\nhomines non inerant in urbe qui malis contionibus,turbulentis\nsenatus consultis, iniquis imperiis rem publicam miscerent et rerum novarum\ncausam aliquam quaererent. neque enim contionandi potestas erat\ncuiquam nec consili capiendi publici; non gloriae cupiditate efferebantur,\npropterea quod, ubi honos publice non est, ibi gloriae cupiditas esse non\npotest; non contentione, non ambitione discordes. nihil enim\nsupererat de quo certarent, nihil quod contra peterent, nihil ubi dissiderent.\nitaque illam Campanam adrogantiam atque intolerandam ferociam\nratione et consilio maiores nostri ad inertissimum ac desidiosissimum otium\nperduxerunt. sic et crudelitatis infamiam effugerunt quod urbem ex\nItalia pulcherrimam non sustulerunt, et multum in posterum providerunt quod\nnervis urbis omnibus exsectis urbem ipsam solutam ac debilitatam reliquerunt.\nhaec consilia maiorum M. Bruto, ut antea dixi, reprehendenda et\nP. Rullo visa sunt; neque te, P. Rulle, omina illa M. Bruti atque auspicia a\nsimili furore deterrent. nam et ipse qui deduxit, et qui magistratum\nCapuae illo creante ceperunt, et qui aliquam partem illius deductionis, honoris,\nmuneris attigerunt, omnis acerbissimas impiorum poenas pertulerunt.\net quoniam M. Bruti atque illius temporis feci\nmentionem, commemorabo id quod egomet vidi, cum venissem Capuam colonia iam\ndeducta L. Considio et Sex. Saltio, quem ad modum ipsi loquebantur,\n'praetoribus,' ut intellegatis quantam locus ipse adferat superbiam, quae paucis\ndiebus quibus illo colonia deducta est perspici atque intellegi potuit.\nnam primum, id quod dixi, cum\nceteris in coloniis iiviri appellentur, hi se praetores appellari\nvolebant. quibus primus annus hanc cupiditatem attulisset, nonne\narbitramini paucis annis fuisse consulum nomen appetituros? deinde\nanteibant lictores non cum bacillis, sed, ut hic praetoribus urbanis anteeunt,\ncum fascibus bini. erant hostiae maiores in foro constitutae, quae ab\nhis praetoribus de tribunali, sicut a nobis consulibus, de consili sententia\nprobatae ad praeconem et ad tibicinem immolabantur. deinde patres\nconscripti vocabantur. iam vero voltum Considi videre ferendum vix\nerat. quem hominem 'vegrandi macie torridum' Romae contemptum,\nabiectum videbamus, hunc Capuae Campano fastidio ac regio spiritu cum videremus,\nBlossios mihi videbar illos videre ac Vibellios.\niam vero qui metus erat tunicatorum illorum! et\nin Albana et Seplasia quae concursatio percontantium quid praetor edixisset, ubi\ncenaret, quo denuntiasset! nos autem, hinc Roma qui veneramus, iam\nnon hospites, sed peregrini atque advenae nominabamur.\nhaec qui\nprospexerint, maiores nostros dico, Quirites, non eos in deorum immortalium\nnumero venerandos a nobis et colendos putatis? quid enim viderunt?\nhoc quod nunc vos, quaeso, perspicite atque cognoscite.\nnon ingenerantur hominibus mores tam a stirpe generis ac seminis\nquam ex eis rebus quae ab ipsa natura nobis ad vitae consuetudinem\nsuppeditantur, quibus alimur et vivimus. Carthaginienses fraudulenti et mendaces\nnon genere, sed natura loci, quod propter portus suos multis et variis\nmercatorum et advenarum sermonibus ad studium fallendi studio quaestus\nvocabantur. Ligures duri atque agrestes; docuit ager ipse nihil ferendo nisi\nmulta cultura et magno labore quaesitum. Campani semper superbi bonitate agrorum\net fructuum magnitudine, urbis salubritate, descriptione, pulchritudine.\nex hac copia atque omnium rerum adfluentia primum illa nata est\nadrogantia qua a maioribus nostris alterum Capua consulem postularunt, deinde ea\nluxuries quae ipsum Hannibalem armis etiam tum invictum voluptate vicit.\nhuc isti xviri cum\niↄↄ colonorum ex lege Rulli deduxerint, c decuriones,\nx augures, vi pontifices constituerint, quos illorum\nanimos, quos impetus, quam ferociam fore putatis? Romam in montibus positam et\nconvallibus, cenaculis sublatam atque suspensam, non optimis viis, angustissimis\nsemitis, prae sua Capua planissimo in loco explicata ac praeclarissime sita\ninridebunt atque contemnent; agros vero Vaticanum et Pupiniam cum suis opimis\natque uberibus campis conferendos scilicet non putabunt. oppidorum\nautem finitimorum illam copiam cum hac per risum ac iocum contendent; Veios,\nFidenas, Collatiam, ipsum hercle Lanuvium, Ariciam, Tusculum cum Calibus, Teano,\nNeapoli, Puteolis, Cumis, Pompeiis, Nuceria comparabunt.\nquibus illi rebus elati et inflati fortasse non\ncontinuo, sed certe, si paulum adsumpserint vetustatis ac roboris, non\ncontinebuntur; progredientur, cuncta secum ferent. singularis homo\nprivatus, nisi magna sapientia praeditus, vix cancellis et regionibus offici\nmagnis in fortunis et copiis continetur, nedum isti ab Rullo et Rulli similibus\nconquisiti atque electi coloni Capuae in domicilio superbiae atque in sedibus\nluxuriosis conlocati non statim conquisituri sint aliquid sceleris et flagiti,\nimmo vero etiam hoc magis quam illi veteres germanique Campani, quod in vetere\nfortuna illos natos et educatos nimiae tamen rerum omnium copiae depravabant, hi\nex summa egestate in eandem rerum abundantiam traducti non solum copia verum\netiam insolentia commovebuntur.\nhaec tu, P. Rulle, M. Bruti sceleris vestigia quam monumenta maiorum\nsapientiae sequi maluisti, haec tu cum istis tuis auctoribus excogitasti, ut\nvetera vectigalia nostra expilaretis, exploraretis nova, urbem\nnovam huic urbi ad certamen dignitatis opponeretis; ut sub vestrum\nius, iuris dictionem, potestatem urbis, nationes, provincias, liberos populos,\nreges, terrarum denique orbem subiungeretis; ut, cum omnem pecuniam ex aerario\nexhausissetis, ex vectigalibus redegissetis, ab omnibus regibus, gentibus, ab\nimperatoribus nostris coegissetis, tamen omnes vobis pecunias ad nutum vestrum\npenderent; ut idem partim invidiosos agros a Sullanis possessoribus, partim\ndesertos ac pestilentis a vestris necessariis et a vobismet ipsis emptos quanti\nvelletis populo Romano induceretis; ut omnia municipia coloniasque Italiae novis\ncolonis occuparetis; ut quibuscumque in locis vobis videretur ac quam multis\nvideretur colonias conlocaretis;\nut omnem rem\npublicam vestris militibus, vestris urbibus, vestris praesidiis cingeretis atque\noppressam teneretis; ut ipsum Cn. Pompeium, cuius praesidio saepissime res\npublica contra acerrimos hostis et contra improbissimos civis munita est,\nexercitu victore atque horum conspectu privare possetis; ut nihil auro\net argento violari, nihil numero et servitiis declarari, nihil vi et manu\nperfringi posset quod non vos oppressum atque ereptum teneretis; ut volitaretis\ninterea per gentis, per regna omnia cum imperio summo, cum iudicio infinito, cum\nomni pecunia; ut veniretis in castra Cn. Pompei atque ipsa castra, si commodum\nvobis esset, venderetis; ut interea magistratus reliquos legibus omnibus soluti\nsine metu iudiciorum, sine periculo petere possetis; ut nemo ad populum Romanum\nvos adducere, nemo producere, nemo in senatum cogere, non consul coercere, non\ntribunus plebis retinere posset.\nhaec ego vos concupisse pro vestra stultitia atque intemperantia non\nmiror, sperasse me consule adsequi posse demiror. nam cum omnium\nconsulum gravis in re publica custodienda cura ac diligentia debet\nesse, tum eorum maxime qui non in cunabulis, sed in campo sunt consules facti.\nnulli populo Romano pro me maiores mei spoponderunt; mihi\ncreditum est; a me petere quod debeo, me ipsum appellare debetis.\nquem ad modum, cum petebam, nulli me vobis auctores generis mei\ncommendarunt, sic, si quid deliquero, nullae sunt imagines quae me a vobis\ndeprecentur. qua re, modo mihi vita\nsuppetat, quam ego conabor ab istorum scelere insidiisque defendere,\npolliceor hoc vobis, Quirites, bona fide: rem publicam vigilanti homini, non\ntimido, diligenti, non ignavo, commisistis.\negosum is consul qui contionem metuam, qui tribunum plebis perhorrescam,\nqui saepe et sine causa tumultuer, qui timeam ne mihi in carcere habitandum sit,\nsi tribunus plebis duci iusserit? ego cum vestris armis armatus\nsim, imperio, auctoritate insignibusque amplissimis exornatus,\nnon horreo in hunc locum progredi, possum vobis, Quirites, auctoribus\nimprobitati hominis resistere, nec vereor ne res publica tantis munita\npraesidiis ab istis vinci aut opprimi possit. si antea timuissem,\ntamen hac contione, hoc populo certe non vererer. quis enim umquam\ntam secunda contione legem agrariam suasit quam ego dissuasi? si hoc dissuadere\nest ac non disturbare atque pervertere.\nex quo intellegi, Quirites, potest nihil esse tam populare quam\nid quod ego vobis in hunc annum consul popularis adfero, pacem, tranquillitatem,\notium. quae nobis designatis timebatis, ea ne accidere possent\nconsilio meo ac ratione provisa sunt. non modo vos eritis in otio qui\nsemper esse volueratis, verum etiam istos quibus odio est otium quietissimos\natque otiosissimos reddam. etenim illis honores, potestates, divitiae\nex tumultu atque ex dissensionibus civium comparari solent; vos, quorum gratia\nin suffragiis consistit, libertas in legibus, ius in iudiciis et aequitate\nmagistratuum, res familiaris in pace, omni ratione otium retinere debetis.\nnam si ei qui propter desidiam\nin otio vivunt, tamen in sua turpi inertia capiunt voluptatem ex ipso otio, quam\nvos fortunati eritis, si in hoc statu quem habetis vestra non ignavia\nquaesitum, sed virtute partum, otium tenueritis, Quirites! ego ex\nconcordia quam mihi constitui cum conlega, invitissimis eis hominibus qui nos in\nconsulatu inimicos esse et fore aiebant, providi omnibus, prospexi annonae,\nrevocavi fidem, tribunis plebis denuntiavi ne quid turbulenti me\nconsule conflarent. summum et firmissimum est illud communibus\nfortunis praesidium, Quirites, ut, qualis vos hodierno die maxima contione mihi\npro salute vestra praebuistis, talis reliquis temporibus rei publicae\npraebeatis. promitto, recipio, polliceor hoc vobis atque confirmo, me\nesse perfecturum ut iam tandem illi qui honori inviderunt meo tamen vos\nuniversos in consule deligendo plurimum vidisse fateantur.\nCommodius fecissent tribuni plebis, Quirites, si, quae apud vos de me deferunt,\nea coram potius me praesente dixissent; nam et aequitatem vestrae disceptationis\net consuetudinem superiorum et ius suae potestatis retinuissent. sed\nquoniam adhuc praesens certamen contentionemque fugerunt, nunc, si videtur eis,\nin meam contionem prodeant et, quo provocati a me venire noluerunt, revocati\nsaltem revertantur.\nvideo quosdam,\nQuirites, strepitu significare nescio quid et non eosdem voltus quos proxima mea\ncontione praebuerunt in hanc contionem mihi rettulisse. qua re a\nvobis qui nihil de me credidistis ut eam voluntatem quam semper habuistis erga\nme retineatis peto; a vobis autem quos leviter immutatos esse sentio parvam\nexigui temporis usuram bonae de me opinionis postulo, ut eam, si quae dixero\nvobis probabo, perpetuo retineatis; sin aliter, hoc ipso in loco depositam atque\nabiectam relinquatis.\ncompleti sunt\nanimi auresque vestrae, Quirites, me gratificantem Septimiis, Turraniis\nceterisque Sullanarum adsignationum possessoribus agrariae legi et commodis\nvestris obsistere. hoc si qui crediderunt, illud prius crediderint\nnecesse est, hac lege agraria quae promulgata est adimi Sullanos agros vobisque\ndividi, aut denique minui privatorum possessiones ut in eas vos deducamini.\nsi ostendo non modo non adimi cuiquam glebam de Sullanis agris,\nsed etiam genus id agrorum certo capite legis impudentissime confirmari atque\nsanciri, si doceo agris eis qui a Sulla sunt dati sic diligenter Rullum sua lege\nconsulere ut facile appareat eam legem non a vestrorum commodorum patrono, sed a\nValgi genero esse conscriptam, num quid est causae, Quirites, quin illa\ncriminatione qua in me absentem usus est non solum meam sed etiam vestram\ndiligentiam prudentiamque despexerit?\ncaput est legis xl de quo ego consulto, Quirites, neque\napud vos ante feci mentionem, ne aut refricare obductam iam rei publicae\ncicatricem viderer aut aliquid alienissimo tempore novae dissensionis commovere,\nneque vero nunc ideo disputabo quod hunc statum rei publicae non magno opere\ndefendendum putem, praesertim qui oti et concordiae patronum me in hunc annum\npopulo Romano professus sim, sed ut doceam Rullum posthac in eis saltem tacere\nrebus in quibus de se et de suis factis taceri velit.\nomnium legum iniquissimam dissimillimamque legis\nesse arbitror eam quam L. Flaccus interrex de Sulla tulit, ut omnia quaecumque\nille fecisset essent rata. nam cum ceteris in civitatibus tyrannis\ninstitutis leges omnes exstinguantur atque tollantur, hic rei publicae tyrannum\nlege constituit. est invidiosa lex, sicuti dixi, verum tamen habet\nexcusationem; non enim videtur hominis lex esse, sed temporis.\nquid si est haec multo impudentior?\nnam Valeria lege Corneliisque legibus eripitur civi,\ncivi datur, coniungitur impudens gratificatio cum acerba iniuria;\nsed tamen imbibit illis legibus spem non nullam cui ademptum est, aliquem\nscrupulum cui datum est. Rulli cautio est haec: 'Qvi post C. Marivm Cn.\nPapirivm consvles.' quam procul a suspicione fugit, quod\neos consules qui adversarii Sullae maxime fuerunt potissimum nominavit!\nsi enim Sullam dictatorem nominasset, perspicuum fore et\ninvidiosum arbitratus est. sed quem vestrum tam tardo ingenio fore\nputavit cui post eos consules Sullam dictatorem fuisse in mentem venire non\nposset?\nquid ergo ait Marianus\ntribunus plebis, qui nos Sullanos in invidiam rapit? Qvi post Marivm et\nCarbonem consvles agri, aedificia, lacvs, stagna, loca,\npossessiones—caelum et mare praetermisit, cetera complexus\nest—'pvblice data adsignata, vendita, concessa svnt'—a quo,\nRulle? post Marium et Carbonem consules quis adsignavit, quis dedit, quis\nconcessit praeter Sullam?—'ea omnia eo ivre sint'—quo iure?\nlabefactat videlicet nescio quid. nimium acer, nimium vehemens\ntribunus plebis Sullana rescindit—'vt qvae optimo ivre privata\nsvnt.' etiamne meliore quam paterna et avita?\nmeliore. at hoc Valeria lex non\ndicit, Corneliae leges non sanciunt, Sulla ipse non postulat. si isti\nagri partem aliquam iuris, aliquam similitudinem propriae possessionis, aliquam\nspem diuturnitatis attingunt, nemo est tam impudens istorum quin agi secum\npraeclare arbitretur. tu vero, Rulle, quid quaeris? quod\nhabent ut habeant? quis vetat? Vt privatum sit? ita latum\nest. Vt meliore iure tui soceri fundus Hirpinus sit sive ager\nHirpinus—totum enim possidet—quam meus paternus avitusque fundus Arpinas?\nid enim caves. optimo\nenim iure ea sunt profecto praedia quae optima condicione sunt. Libera meliore\niure sunt quam serva; capite hoc omnia quae serviebant non servient.\nsoluta meliore in causa sunt quam obligata; eodem capite\nsubsignata omnia, si modo Sullana sunt, liberantur. immunia\ncommodiore condicione sunt quam illa quae pensitant; ego Tusculanis pro aqua\nCrabra vectigal pendam, quia mancipio fundum accepi; si a Sulla mihi datus\nesset, Rulli lege non penderem.\nvideo vos, Quirites, sicuti res ipsa cogit, commoveri vel legis vel orationis impudentia,\nlegis quae ius melius Sullanis praediis constituat quam paternis, orationis quae eius modi\nin causa insimulare quemquam audeat rationes Sullae nimium\nvehementer defendere. at si illa solum sanciret quae a Sulla essent\ndata, tacerem, modo ipse se Sullanum esse confiteretur. sed non modo\nillis cavet verum etiam aliud quoddam genus donationis inducit; et is qui a me\nSullanas possessiones defendi criminatur non eas solum sancit verum ipse novas\nadsignationes instituit et repentinus Sulla nobis exoritur.\nnam attendite quantas concessiones agrorum hic\nnoster obiurgator uno verbo facere conetur: 'Qvae data, donata, concessa,\nvendita.' patior, audio. quid deinde?\n'possessa.' hoc tribunus plebis promulgare ausus\nest ut, quod quisque post Marium et Carbonem consules possideret, id eo iure\nteneret quo quod optimo privatum est? etiamne\nsi vi deiecit, etiamne si clam, si precario venit in possessionem?\nergo hac lege ius civile, causae possessionum, praetorum\ninterdicta tollentur.\nnon mediocris\nres neque parvum sub hoc verbo furtum, Quirites, latet. sunt enim\nmulti agri lege Cornelia publicati nec cuiquam adsignati neque venditi qui a\npaucis hominibus impudentissime possidentur. his cavet, hos defendit,\nhos privatos facit; hos, inquam, agros quos Sulla nemini dedit Rullus non vobis\nadsignare volt, sed eis condonare qui possident. causam quaero cur ea\nquae maiores vobis in Italia, Sicilia, Africa, duabus Hispaniis, Macedonia, Asia\nreliquerunt venire patiamini, cum ea quae vestra sunt condonari possessoribus\neadem lege videatis.\niam totam\nlegem intellegetis, cum ad paucorum dominationem scripta sit, tum ad Sullanae\nadsignationis rationes esse accommodatissimam. nam socer huius vir\nmultum bonus est; neque ego nunc de illius bonitate, sed de generi impudentia\ndisputo. ille enim quod habet\nretinere volt neque se Sullanum esse dissimulat; hic, ut ipse habeat quod non\nhabet, quae dubia sunt per vos sancire volt et, cum plus appetat quam ipse\nSulla, quibus rebus resisto, Sullanas res defendere me criminatur.\n'habet agros non nullos,'\ninquit, 'socer meus desertos atque longinquos; vendet eos mea lege quanti volet.\nhabet incertos ac nullo iure possessos; confirmabuntur optimo\niure. habet publicos; reddam privatos. denique eos fundos\nquos in agro Casinati optimos fructuosissimosque continuavit, cum usque eo\nvicinos proscriberet quoad angulos conformando ex multis praediis unam fundi\nregionem normamque perfecerit, quos nunc cum aliquo metu tenet, sine ulla cura\npossidebit.'\net quoniam qua de causa et quorum causa ille hoc promulgarit ostendi,\ndoceat ipse nunc ego quem possessorem defendam, cum agrariae legi resisto.\nsilvam Scantiam vendis; populus Romanus possidet; defendo.\nCampanum agrum dividis; vos estis in possessione; non cedo. deinde\nItaliae, Siciliae ceterarumque provinciarum possessiones venalis ac proscriptas\nhac lege video; vestra sunt praedia, vestrae possessiones; resistam atque\nrepugnabo neque patiar a quoquam populum Romanum de suis possessionibus me\nconsule demoveri, praesertim, Quirites, cum vobis nihil quaeratur.\nhoc enim vos in errore versari\ndiutius non oportet. num quis vestrum ad vim, ad facinus, ad caedem\naccommodatus est? nemo. atqui ei generi hominum, mihi\ncredite, Campanus ager et praeclara illa Capua servatur; exercitus contra vos,\ncontra libertatem vestram, contra Cn. Pompeium constituitur; contra hanc urbem\nCapua, contra vos manus hominum audacissimorum, contra Cn. Pompeium x\nduces comparantur. veniant et coram, quoniam me in vestram contionem\nvobis flagitantibus evocaverunt, disserant.\n","locs":[{"loc":"urn:cts:latinLit:phi0474.phi011:1.1f","start":0,"length":18},{"loc":"urn:cts:latinLit:phi0474.phi011:1.2f","start":18,"length":150},{"loc":"urn:cts:latinLit:phi0474.phi011:1.3f","start":168,"length":159},{"loc":"urn:cts:latinLit:phi0474.phi011:1.4f","start":327,"length":90},{"loc":"urn:cts:latinLit:phi0474.phi011:1.1","start":417,"length":464},{"loc":"urn:cts:latinLit:phi0474.phi011:1.2","start":881,"length":624},{"loc":"urn:cts:latinLit:phi0474.phi011:1.3","start":1505,"length":716},{"loc":"urn:cts:latinLit:phi0474.phi011:1.4","start":2221,"length":441},{"loc":"urn:cts:latinLit:phi0474.phi011:1.5","start":2662,"length":862},{"loc":"urn:cts:latinLit:phi0474.phi011:1.6","start":3524,"length":364},{"loc":"urn:cts:latinLit:phi0474.phi011:1.7","start":3888,"length":559},{"loc":"urn:cts:latinLit:phi0474.phi011:1.8","start":4447,"length":390},{"loc":"urn:cts:latinLit:phi0474.phi011:1.9","start":4837,"length":605},{"loc":"urn:cts:latinLit:phi0474.phi011:1.10","start":5442,"length":636},{"loc":"urn:cts:latinLit:phi0474.phi011:1.11","start":6078,"length":509},{"loc":"urn:cts:latinLit:phi0474.phi011:1.12","start":6587,"length":597},{"loc":"urn:cts:latinLit:phi0474.phi011:1.13","start":7184,"length":574},{"loc":"urn:cts:latinLit:phi0474.phi011:1.14","start":7758,"length":712},{"loc":"urn:cts:latinLit:phi0474.phi011:1.15","start":8470,"length":474},{"loc":"urn:cts:latinLit:phi0474.phi011:1.16","start":8944,"length":688},{"loc":"urn:cts:latinLit:phi0474.phi011:1.17","start":9632,"length":480},{"loc":"urn:cts:latinLit:phi0474.phi011:1.18","start":10112,"length":676},{"loc":"urn:cts:latinLit:phi0474.phi011:1.19","start":10788,"length":555},{"loc":"urn:cts:latinLit:phi0474.phi011:1.20","start":11343,"length":589},{"loc":"urn:cts:latinLit:phi0474.phi011:1.21","start":11932,"length":751},{"loc":"urn:cts:latinLit:phi0474.phi011:1.22","start":12683,"length":446},{"loc":"urn:cts:latinLit:phi0474.phi011:1.23","start":13129,"length":627},{"loc":"urn:cts:latinLit:phi0474.phi011:1.24","start":13756,"length":511},{"loc":"urn:cts:latinLit:phi0474.phi011:1.25","start":14267,"length":474},{"loc":"urn:cts:latinLit:phi0474.phi011:1.26","start":14741,"length":847},{"loc":"urn:cts:latinLit:phi0474.phi011:1.27","start":15588,"length":812},{"loc":"urn:cts:latinLit:phi0474.phi011:2.1","start":16400,"length":633},{"loc":"urn:cts:latinLit:phi0474.phi011:2.2","start":17033,"length":470},{"loc":"urn:cts:latinLit:phi0474.phi011:2.3","start":17503,"length":1076},{"loc":"urn:cts:latinLit:phi0474.phi011:2.4","start":18579,"length":551},{"loc":"urn:cts:latinLit:phi0474.phi011:2.5","start":19130,"length":589},{"loc":"urn:cts:latinLit:phi0474.phi011:2.6","start":19719,"length":915},{"loc":"urn:cts:latinLit:phi0474.phi011:2.7","start":20634,"length":576},{"loc":"urn:cts:latinLit:phi0474.phi011:2.8","start":21210,"length":568},{"loc":"urn:cts:latinLit:phi0474.phi011:2.9","start":21778,"length":1024},{"loc":"urn:cts:latinLit:phi0474.phi011:2.10","start":22802,"length":991},{"loc":"urn:cts:latinLit:phi0474.phi011:2.11","start":23793,"length":294},{"loc":"urn:cts:latinLit:phi0474.phi011:2.12","start":24087,"length":632},{"loc":"urn:cts:latinLit:phi0474.phi011:2.13","start":24719,"length":1063},{"loc":"urn:cts:latinLit:phi0474.phi011:2.14","start":25782,"length":551},{"loc":"urn:cts:latinLit:phi0474.phi011:2.15","start":26333,"length":869},{"loc":"urn:cts:latinLit:phi0474.phi011:2.16","start":27202,"length":593},{"loc":"urn:cts:latinLit:phi0474.phi011:2.17","start":27795,"length":801},{"loc":"urn:cts:latinLit:phi0474.phi011:2.18","start":28596,"length":523},{"loc":"urn:cts:latinLit:phi0474.phi011:2.19","start":29119,"length":695},{"loc":"urn:cts:latinLit:phi0474.phi011:2.20","start":29814,"length":633},{"loc":"urn:cts:latinLit:phi0474.phi011:2.21","start":30447,"length":791},{"loc":"urn:cts:latinLit:phi0474.phi011:2.22","start":31238,"length":1086},{"loc":"urn:cts:latinLit:phi0474.phi011:2.23","start":32324,"length":582},{"loc":"urn:cts:latinLit:phi0474.phi011:2.24","start":32906,"length":675},{"loc":"urn:cts:latinLit:phi0474.phi011:2.25","start":33581,"length":680},{"loc":"urn:cts:latinLit:phi0474.phi011:2.26","start":34261,"length":848},{"loc":"urn:cts:latinLit:phi0474.phi011:2.27","start":35109,"length":456},{"loc":"urn:cts:latinLit:phi0474.phi011:2.28","start":35565,"length":635},{"loc":"urn:cts:latinLit:phi0474.phi011:2.29","start":36200,"length":664},{"loc":"urn:cts:latinLit:phi0474.phi011:2.30","start":36864,"length":841},{"loc":"urn:cts:latinLit:phi0474.phi011:2.31","start":37705,"length":758},{"loc":"urn:cts:latinLit:phi0474.phi011:2.32","start":38463,"length":834},{"loc":"urn:cts:latinLit:phi0474.phi011:2.33","start":39297,"length":349},{"loc":"urn:cts:latinLit:phi0474.phi011:2.34","start":39646,"length":791},{"loc":"urn:cts:latinLit:phi0474.phi011:2.35","start":40437,"length":532},{"loc":"urn:cts:latinLit:phi0474.phi011:2.36","start":40969,"length":806},{"loc":"urn:cts:latinLit:phi0474.phi011:2.37","start":41775,"length":445},{"loc":"urn:cts:latinLit:phi0474.phi011:2.38","start":42220,"length":681},{"loc":"urn:cts:latinLit:phi0474.phi011:2.39","start":42901,"length":532},{"loc":"urn:cts:latinLit:phi0474.phi011:2.40","start":43433,"length":755},{"loc":"urn:cts:latinLit:phi0474.phi011:2.41","start":44188,"length":568},{"loc":"urn:cts:latinLit:phi0474.phi011:2.42","start":44756,"length":368},{"loc":"urn:cts:latinLit:phi0474.phi011:2.43","start":45124,"length":492},{"loc":"urn:cts:latinLit:phi0474.phi011:2.44","start":45616,"length":614},{"loc":"urn:cts:latinLit:phi0474.phi011:2.45","start":46230,"length":543},{"loc":"urn:cts:latinLit:phi0474.phi011:2.46","start":46773,"length":850},{"loc":"urn:cts:latinLit:phi0474.phi011:2.47","start":47623,"length":518},{"loc":"urn:cts:latinLit:phi0474.phi011:2.48","start":48141,"length":428},{"loc":"urn:cts:latinLit:phi0474.phi011:2.49","start":48569,"length":747},{"loc":"urn:cts:latinLit:phi0474.phi011:2.50","start":49316,"length":655},{"loc":"urn:cts:latinLit:phi0474.phi011:2.51","start":49971,"length":699},{"loc":"urn:cts:latinLit:phi0474.phi011:2.52","start":50670,"length":501},{"loc":"urn:cts:latinLit:phi0474.phi011:2.53","start":51171,"length":766},{"loc":"urn:cts:latinLit:phi0474.phi011:2.54","start":51937,"length":721},{"loc":"urn:cts:latinLit:phi0474.phi011:2.55","start":52658,"length":584},{"loc":"urn:cts:latinLit:phi0474.phi011:2.56","start":53242,"length":508},{"loc":"urn:cts:latinLit:phi0474.phi011:2.57","start":53750,"length":1028},{"loc":"urn:cts:latinLit:phi0474.phi011:2.58","start":54778,"length":645},{"loc":"urn:cts:latinLit:phi0474.phi011:2.59","start":55423,"length":815},{"loc":"urn:cts:latinLit:phi0474.phi011:2.60","start":56238,"length":579},{"loc":"urn:cts:latinLit:phi0474.phi011:2.61","start":56817,"length":687},{"loc":"urn:cts:latinLit:phi0474.phi011:2.62","start":57504,"length":771},{"loc":"urn:cts:latinLit:phi0474.phi011:2.63","start":58275,"length":469},{"loc":"urn:cts:latinLit:phi0474.phi011:2.64","start":58744,"length":762},{"loc":"urn:cts:latinLit:phi0474.phi011:2.65","start":59506,"length":672},{"loc":"urn:cts:latinLit:phi0474.phi011:2.66","start":60178,"length":779},{"loc":"urn:cts:latinLit:phi0474.phi011:2.67","start":60957,"length":793},{"loc":"urn:cts:latinLit:phi0474.phi011:2.68","start":61750,"length":947},{"loc":"urn:cts:latinLit:phi0474.phi011:2.69","start":62697,"length":414},{"loc":"urn:cts:latinLit:phi0474.phi011:2.70","start":63111,"length":766},{"loc":"urn:cts:latinLit:phi0474.phi011:2.71","start":63877,"length":713},{"loc":"urn:cts:latinLit:phi0474.phi011:2.72","start":64590,"length":469},{"loc":"urn:cts:latinLit:phi0474.phi011:2.73","start":65059,"length":570},{"loc":"urn:cts:latinLit:phi0474.phi011:2.74","start":65629,"length":492},{"loc":"urn:cts:latinLit:phi0474.phi011:2.75","start":66121,"length":655},{"loc":"urn:cts:latinLit:phi0474.phi011:2.76","start":66776,"length":559},{"loc":"urn:cts:latinLit:phi0474.phi011:2.77","start":67335,"length":624},{"loc":"urn:cts:latinLit:phi0474.phi011:2.78","start":67959,"length":589},{"loc":"urn:cts:latinLit:phi0474.phi011:2.79","start":68548,"length":749},{"loc":"urn:cts:latinLit:phi0474.phi011:2.80","start":69297,"length":650},{"loc":"urn:cts:latinLit:phi0474.phi011:2.81","start":69947,"length":884},{"loc":"urn:cts:latinLit:phi0474.phi011:2.82","start":70831,"length":846},{"loc":"urn:cts:latinLit:phi0474.phi011:2.83","start":71677,"length":587},{"loc":"urn:cts:latinLit:phi0474.phi011:2.84","start":72264,"length":895},{"loc":"urn:cts:latinLit:phi0474.phi011:2.85","start":73159,"length":643},{"loc":"urn:cts:latinLit:phi0474.phi011:2.86","start":73802,"length":614},{"loc":"urn:cts:latinLit:phi0474.phi011:2.87","start":74416,"length":851},{"loc":"urn:cts:latinLit:phi0474.phi011:2.88","start":75267,"length":606},{"loc":"urn:cts:latinLit:phi0474.phi011:2.89","start":75873,"length":662},{"loc":"urn:cts:latinLit:phi0474.phi011:2.90","start":76535,"length":1114},{"loc":"urn:cts:latinLit:phi0474.phi011:2.91","start":77649,"length":850},{"loc":"urn:cts:latinLit:phi0474.phi011:2.92","start":78499,"length":703},{"loc":"urn:cts:latinLit:phi0474.phi011:2.93","start":79202,"length":780},{"loc":"urn:cts:latinLit:phi0474.phi011:2.94","start":79982,"length":251},{"loc":"urn:cts:latinLit:phi0474.phi011:2.95","start":80233,"length":1012},{"loc":"urn:cts:latinLit:phi0474.phi011:2.96","start":81245,"length":722},{"loc":"urn:cts:latinLit:phi0474.phi011:2.97","start":81967,"length":769},{"loc":"urn:cts:latinLit:phi0474.phi011:2.98","start":82736,"length":938},{"loc":"urn:cts:latinLit:phi0474.phi011:2.99","start":83674,"length":900},{"loc":"urn:cts:latinLit:phi0474.phi011:2.100","start":84574,"length":769},{"loc":"urn:cts:latinLit:phi0474.phi011:2.101","start":85343,"length":675},{"loc":"urn:cts:latinLit:phi0474.phi011:2.102","start":86018,"length":654},{"loc":"urn:cts:latinLit:phi0474.phi011:2.103","start":86672,"length":884},{"loc":"urn:cts:latinLit:phi0474.phi011:3.1","start":87556,"length":407},{"loc":"urn:cts:latinLit:phi0474.phi011:3.2","start":87963,"length":496},{"loc":"urn:cts:latinLit:phi0474.phi011:3.3","start":88459,"length":873},{"loc":"urn:cts:latinLit:phi0474.phi011:3.4","start":89332,"length":498},{"loc":"urn:cts:latinLit:phi0474.phi011:3.5","start":89830,"length":405},{"loc":"urn:cts:latinLit:phi0474.phi011:3.6","start":90235,"length":638},{"loc":"urn:cts:latinLit:phi0474.phi011:3.7","start":90873,"length":576},{"loc":"urn:cts:latinLit:phi0474.phi011:3.8","start":91449,"length":508},{"loc":"urn:cts:latinLit:phi0474.phi011:3.9","start":91957,"length":471},{"loc":"urn:cts:latinLit:phi0474.phi011:3.10","start":92428,"length":595},{"loc":"urn:cts:latinLit:phi0474.phi011:3.11","start":93023,"length":477},{"loc":"urn:cts:latinLit:phi0474.phi011:3.12","start":93500,"length":557},{"loc":"urn:cts:latinLit:phi0474.phi011:3.13","start":94057,"length":483},{"loc":"urn:cts:latinLit:phi0474.phi011:3.14","start":94540,"length":471},{"loc":"urn:cts:latinLit:phi0474.phi011:3.15","start":95011,"length":567},{"loc":"urn:cts:latinLit:phi0474.phi011:3.16","start":95578,"length":494}]}
{"id":"urn:cts:latinLit:phi0474.phi013.perseus-lat2","text":"quo usque tandem abutere, Catilina, patientia nostra? quam\ndiu etiam furor iste tuus nos eludet? quem ad finem sese effrenata iactabit audacia?\nnihilne te nocturnum praesidium Palati, nihil urbis\nvigiliae, nihil timor populi, nihil concursus bonorum omnium, nihil hic\nmunitissimus habendi senatus locus, nihil horum ora voltusque moverunt?\npatere tua consilia non sentis, constrictam iam horum\nomnium scientia teneri coniurationem tuam non vides? quid proxima, quid superiore nocte egeris,\nubi fueris, quos convocaveris, quid consili ceperis quem nostrum\nignorare arbitraris?\nO tempora, o\nmores! senatus haec intellegit, consul videt; hic tamen\nvivit. vivit? immo vero etiam in senatum venit, fit publici\nconsili particeps, notat et designat oculis ad caedem unum quemque\nnostrum. nos autem fortes viri satis facere rei publicae\nvidemur, si istius furorem ac tela vitamus. ad mortem te, Catilina, duci iussu consulis iam\npridem oportebat, in te conferri pestem quam tu in nos omnis iam diu machinaris.\nan vero vir amplissimus, P. Scipio, pontifex maximus, Ti.Titum Gracchum mediocriter labefactantem statum rei publicae\nprivatus interfecit: Catilinam orbem terrae caede atque incendiis vastare cupientem nos\nconsules perferemus? nam illa nimis antiqua praetereo, quod\nC.Gaius Servilius Ahala Sp. Maelium novis rebus studentem manu sua\noccidit. fuit, fuit ista quondam in hac re publica virtus ut\nviri fortes acrioribus suppliciis civem perniciosum quam acerbissimum\nhostem coercerent. habemus\nsenatus consultum in te, Catilina, vehemens et grave, non deest rei publicae consilium neque auctoritas huius\nordinis: nos, nos, dico aperte, consules desumus.\ndecrevit quondam senatus uti\nL.Lucius Opimius consul videret ne quid res publica detrimenti caperet:\nnox nulla intercessit: interfectus est propter quasdam seditionum\nsuspiciones C.Gaius Gracchus, clarissimo patre, avo, maioribus, occisus est cum liberis M.Marcus Fulvius consularis. simili senatus consulto C.Gaio Mario et L.Lucio Valerio consulibus est permissa res publica: num unum diem\npostea L.Lucium Saturninum tribunum plebis et C.Gaium Servilium praetorem mors ac rei publicae poena remorata est?\nat vero nos vicesimum iam diem patimur hebescere aciem horum\nauctoritatis. habemus enim eius modi senatus consultum, verum inclusum in tabulis, tamquam in\nvagina reconditum, quo ex senatus consulto confestim te interfectum\nesse, Catilina, convenit. vivis, et vivis non ad\ndeponendam, sed ad confirmandam audaciam. cupio, patres\nconscripti, me esse clementem, cupio in tantis rei publicae periculis\nnon dissolutum videri, sed iam me ipse inertiae nequitiaeque condemno.\ncastra sunt in Italia contra populum Romanum in Etruriae\nfaucibus conlocata, crescit in dies singulos hostium numerus; eorum\nautem castrorum imperatorem ducemque hostium intra moenia atque adeo in\nsenatu videtis intestinam aliquam cotidie perniciem rei publicae molientem.\nsi te iam, Catilina, comprehendi, si interfici iussero, credo, erit\nverendum mihi ne non hoc potius omnes boni serius a me quam quisquam\ncrudelius factum esse dicat. verum ego hoc quod iam pridem\nfactum esse oportuit certa de causa nondum adducor ut faciam.\ntum denique interficiere, cum iam nemo tam improbus, tam perditus, tam tui similis inveniri poterit qui id non iure factum esse\nfateatur.\nquam diu quisquam erit qui te defendere audeat, vives, et\nvives ita ut nunc vivis, multis meis et firmis praesidiis obsessus ne commovere te contra rem publicam possis. multorum te etiam\noculi et aures non sentientem, sicut adhuc fecerunt, speculabuntur atque\ncustodient.\n\n\n\netenim quid est, Catilina, quod iam amplius exspectes, si\nneque nox tenebris obscurare coetus nefarios nec privata domus parietibus continere voces\nconiurationis tuae potest, si inlustrantur, si erumpunt omnia?\nmuta iam istam mentem, mihi crede, obliviscere caedis\natque incendiorum. teneris undique; luce sunt clariora nobis\ntua consilia omnia, quae iam mecum licet recognoscas.\nmeministine me ante diem xii Kalendas Novembris\ndicere in senatu fore in armis certo die, qui dies futurus esset ante\ndiem vi\nKal. Novembris, C.Gaium Manlium, audaciae satellitem atque administrum tuae?\nnum me fefellit, Catilina, non modo res tanta tam\natrox tamque incredibilis, verum, id quod multo magis est admirandum,\ndies? dixi ego idem in senatu caedem te optimatium contulisse\nin ante diem v Kalendas Novembris, tum cum multi principes\ncivitatis Roma non tam sui conservandi quam tuorum consiliorum\nreprimendorum causa profugerunt. num infitiari potes te illo\nipso die meis praesidiis, mea diligentia circumclusum commovere te contra rem publicam non potuisse, cum tu discessu ceterorum nostra tamen\nqui remansissemus caede contentum te esse dicebas?\nquid? cum te Praeneste Kalendis ipsis Novembribus occupaturum nocturno impetu\nesse confideres, sensistin illam coloniam meo iussu meis praesidiis, custodiis, vigiliis\nesse munitam? nihil agis, nihil moliris, nihil cogitas quod\nnon ego non modo audiam sed etiam videam planeque sentiam.\n\n\n\nrecognosce mecum tandem noctem illam superiorem; iam intelleges multo me vigilare acrius\nad salutem quam te ad perniciem rei publicae. dico te priore\nnocte venisse inter falcarios — non agam obscure — in M.Marci Laecae domum; convenisse eodem compluris eiusdem amentiae\nscelerisque socios. num negare audes? quid taces?\nconvincam, si negas. video enim esse hic in\nsenatu quosdam qui tecum una fuerunt.\nO\ndi immortales! ubinam gentium sumus? quam rem publicam habemus? in qua\nurbe vivimus? hic, hic sunt in nostro numero,\npatres conscripti, in hoc orbis terrae sanctissimo gravissimoque\nconsilio, qui de nostro omnium interitu, qui de huius urbis atque adeo de orbis terrarum exitio cogitent. hos\nego video consul et de re publica sententiam rogo, et quos ferro\ntrucidari oportebat, eos nondum voce volnero! fuisti igitur\napud Laecam illa nocte, Catilina, distribuisti partis Italiae, statuisti\nquo quemque proficisci placeret, delegisti quos Romae relinqueres, quos\ntecum educeres, discripsisti urbis partis ad incendia, confirmasti te\nipsum iam esse exiturum, dixisti paulum tibi esse etiam nunc morae, quod ego viverem. reperti sunt duo equites Romani qui te\nista cura liberarent et se illa ipsa nocte paulo ante lucem me in meo lecto interfecturos esse pollicerentur.\nhaec ego omnia vixdum etiam coetu vestro dimisso comperi;\ndomum meam maioribus praesidiis munivi atque firmavi, exclusi eos quos tu\nad me salutatum mane miseras, cum illi ipsi venissent quos ego iam\nmultis ac summis viris ad me id temporis venturos esse praedixeram.\n\n\nquae cum ita sint, Catilina, perge quo coepisti: egredere\naliquando ex urbe; patent portae; proficiscere. nimium diu te\nimperatorem tua illa Manliana castra desiderant. Educ tecum etiam omnis\ntuos, si minus, quam plurimos; purga urbem. Magno me metu\nliberaveris, modo inter me atque te murus intersit. nobiscum versari\niam diutius non potes; non feram, non patiar, non sinam.\nMagna dis immortalibus habenda est atque huic\nipsi Iovi Statori, antiquissimo custodi huius urbis, gratia, quod hanc\ntam taetram, tam horribilem tamque infestam rei publicae\npestem totiens iam effugimus. non est saepius in uno homine\nsumma salus periclitanda rei publicae. quam diu mihi consuli\ndesignato, Catilina, insidiatus es, non publico me praesidio, sed\nprivata diligentia defendi. Cum proximis comitiis\nconsularibus me consulem in campo et competitores tuos interficere\nvoluisti, compressi conatus tuos nefarios amicorum praesidio et copiis\nnullo tumultu publice concitato; denique, quotienscumque me petisti, per\nme tibi obstiti, quamquam videbam perniciem meam cum magna calamitate\nrei publicae esse coniunctam.\nnunc iam aperte rem publicam universam petis, templa deorum\nimmortalium, tecta urbis, vitam omnium civium, Italiam totam ad exitium et vastitatem vocas. qua re, quoniam id quod est primum,\net quod huius imperi disciplinaeque maiorum proprium est, facere nondum\naudeo, faciam id quod est ad severitatem lenius, ad communem salutem utilius. nam si te interfici\niussero, residebit in re publica reliqua coniuratorum manus; sin tu,\nquod te iam dudum hortor, exieris, exhaurietur ex urbe tuorum\ncomitum magna et perniciosa sentina rei publicae.\n\n\n\nquid est, Catilina?\nnum\ndubitas id me imperante facere quod iam tua sponte faciebas?\nexire ex urbe iubet consul hostem. interrogas\nme, num in exsilium? non iubeo, sed, si me consulis, suadeo.\nquid est enim, Catilina, quod te iam in hac urbe\ndelectare possit? in qua nemo est extra istam coniurationem perditorum\nhominum qui te non metuat, nemo qui non oderit. quae nota domesticae turpitudinis non inusta vitae\ntuae est? quod privatarum rerum dedecus non haeret in fama? quae libido ab oculis, quod facinus a manibus umquam tuis, quod\nflagitium a toto corpore afuit? cui tu adulescentulo quem corruptelarum inlecebris inretisses\nnon aut ad audaciam ferrum aut ad libidinem facem praetulisti?\nquid vero? nuper cum morte superioris uxoris novis nuptiis\nlocum vacuefecisses, nonne etiam alio incredibili scelere hoc scelus\ncumulavisti? quod ego praetermitto et facile patior sileri, ne in hac civitate tanti facinoris immanitas aut exstitisse aut\nnon vindicata esse videatur. praetermitto ruinas fortunarum\ntuarum quas omnis proximis Idibus tibi impendere senties: ad illa venio quae non ad privatam ignominiam vitiorum\ntuorum, non ad domesticam tuam difficultatem ac turpitudinem, sed ad summam rem publicam atque\nad omnium nostrum vitam salutemque pertinent.\npotestne tibi haec lux, Catilina, aut huius caeli spiritus\nesse iucundus, cum scias esse horum neminem qui nesciat te pridie Kalendas Ianuarias Lepido et Tullo consulibus stetisse\nin comitio cum telo, manum consulum et principum civitatis\ninterficiendorum causa paravisse, sceleri ac furori tuo non mentem\naliquam aut timorem tuum sed Fortunam populi Romani obstitisse? ac iam illa omitto — neque\nenim sunt aut obscura aut non multa commissa postea — quotiens tu me\ndesignatum, quotiens vero consulem interficere conatus es! quot ego tuas petitiones ita coniectas ut vitari posse non\nviderentur parva quadam declinatione et, ut aiunt, corpore effugi!\nnihil agis, nihil adsequeris, neque tamen conari ac velle\ndesistis.\nquotiens iam tibi extorta est ista sica de manibus, quotiens excidit casu aliquo et elapsa est!\nquae quidem quibus abs te initiata sacris ac devota sit nescio, quod eam necesse putas esse in consulis\ncorpore defigere.\n\nnunc vero quae tua est ista vita? sic enim iam\ntecum loquar, non ut odio permotus esse videar, quo debeo, sed ut\nmisericordia, quae tibi nulla debetur. venisti paulo ante in\nsenatum. quis te ex hac tanta frequentia, tot ex tuis amicis ac necessariis salutavit? si hoc post\nhominum memoriam contigit nemini, vocis exspectas contumeliam, cum sis\ngravissimo iudicio taciturnitatis oppressus? quid, quod\nadventu tuo ista subsellia vacuefacta sunt, quod omnes consulares qui\ntibi persaepe ad caedem constituti fuerunt, simul atque adsedisti,\npartem istam subselliorum nudam atque inanem reliquerunt, quo tandem\nanimo tibi ferendum putas?\nservi mehercule mei si me isto pacto metuerent ut te metuunt\nomnes cives tui, domum meam relinquendam putarem: tu tibi urbem non\narbitraris? et si me meis civibus iniuria suspectum tam graviter atque\noffensum viderem, carere me aspectu civium quam infestis omnium oculis\nconspici mallem: tu, cum conscientia scelerum tuorum agnoscas odium\nomnium iustum et iam diu tibi debitum, dubitas quorum mentis sensusque\nvolneras, eorum aspectum praesentiamque vitare? si te\nparentes timerent atque odissent tui neque eos ratione ulla placare posses, ut opinor, ab eorum oculis aliquo concederes. nunc te patria,\nquae communis est parens omnium nostrum, odit ac metuit et iam diu nihil te iudicat nisi de parricidio suo cogitare: huius tu neque\nauctoritatem verebere nec iudicium sequere nec vim pertimesces?\nquae tecum, Catilina, sic agit et quodam modo tacita loquitur: ‘nullum iam aliquot\nannis facinus exstitit nisi per te, nullum flagitium sine te; tibi uni multorum civium\nneces, tibi vexatio direptioque sociorum impunita fuit ac libera; tu non\nsolum ad neglegendas leges et quaestiones verum etiam ad\nevertendas perfringendasque valuisti. superiora illa, quamquam\nferenda non fuerunt, tamen ut potui tuli; nunc vero me totam esse in\nmetu propter unum te, quicquid increpuerit, Catilinam timeri, nullum\nvideri contra me consilium iniri posse quod a tuo scelere abhorreat, non\nest ferendum. quam ob rem discede atque hunc mihi timorem\neripe; si est verus, ne opprimar, sin falsus, ut tandem aliquando timere\ndesinam.’\nhaec si tecum, ut dixi, patria loquatur, nonne impetrare debeat, etiam si vim\nadhibere non possit? quid, quod tu te in custodiam dedisti, quod vitandae suspicionis causa ad\nM'.Manlium Lepidum te habitare velle dixisti? A quo non receptus etiam ad\nme venire ausus es, atque ut domi meae te adservarem rogasti.\ncum a me quoque id responsum tulisses, me nullo modo\nposse isdem parietibus tuto esse tecum, quia magno in periculo essem quod isdem moenibus contineremur, ad Q.Quintum Metellum praetorem venisti. A quo repudiatus ad sodalem tuum,\nvirum optimum, M.Marcum Metellum demigrasti, quem tu videlicet et ad custodiendum te diligentissimum et ad suspicandum\nsagacissimum et ad vindicandum fortissimum fore putasti. sed\nquam longe videtur a carcere atque a vinculis abesse debere qui se\nipse iam dignum custodia iudicarit?\nquae cum ita sint, Catilina, dubitas, si emori aequo animo non potes, abire in\naliquas terras et vitam istam multis suppliciis iustis debitisque\nereptam fugae solitudinique mandare? ‘refer’ inquis ‘ad senatum’; id enim postulas et, si\nhic ordo placere sibi decreverit te ire in exsilium, obtemperaturum te esse dicis.\nnon referam, id quod abhorret a meis moribus, et tamen\nfaciam ut intellegas quid hi de te sentiant. egredere ex urbe, Catilina, libera rem publicam metu, in exsilium, si hanc vocem\nexspectas, proficiscere. quid est? ecquid attendis,\necquid animadvertis horum silentium? patiuntur, tacent.\nquid exspectas auctoritatem loquentium, quorum voluntatem\ntacitorum perspicis?\nat si hoc idem huic adulescenti optimo P.Publio Sestio, si fortissimo viro M.Marco Marcello dixissem, iam mihi consuli hoc ipso in templo\nsenatus iure optimo vim et manus intulisset. de te autem,\nCatilina, cum quiescunt, probant, cum patiuntur, decernunt, cum tacent,\nclamant, neque hi solum quorum tibi auctoritas est videlicet cara, vita\nvilissima, sed etiam illi equites Romani, honestissimi atque optimi\nviri, ceterique fortissimi cives qui circumstant senatum, quorum tu et frequentiam videre et studia perspicere et voces paulo ante\nexaudire potuisti. quorum ego vix abs te iam diu manus ac\ntela contineo, eosdem facile adducam ut te haec quae\nvastare iam pridem studes relinquentem usque ad portas prosequantur.\nquamquam quid loquor? te ut ulla res frangat, tu ut umquam te\ncorrigas, tu ut ullam fugam meditere, tu ut ullum exsilium cogites? Vtinam tibi istam mentem di immortales\nduint! tametsi video, si mea voce perterritus ire in exsilium animum induxeris,\nquanta tempestas invidiae nobis, si minus in praesens tempus recenti\nmemoria scelerum tuorum, at in posteritatem impendeat. sed\nest tanti, dum modo tua ista sit privata calamitas et a rei publicae periculis seiungatur.\nsed tu ut vitiis tuis commoveare, ut legum poenas\npertimescas, ut temporibus rei publicae cedas non est postulandum.\nneque enim is es, Catilina, ut te aut pudor a turpitudine aut metus a periculo aut ratio a furore\nrevocarit.\nquam ob rem, ut saepe iam dixi, proficiscere ac, si mihi\ninimico, ut praedicas, tuo conflare vis invidiam, recta perge in exsilium; vix feram sermones hominum, si id\nfeceris, vix molem istius invidiae, si in exsilium iussu consulis\niveris, sustinebo. sin autem servire meae laudi et gloriae\nmavis, egredere cum importuna sceleratorum manu, confer te ad Manlium,\nconcita perditos civis, secerne te a bonis, infer patriae bellum,\nexsulta impio latrocinio, ut a me non eiectus ad alienos, sed invitatus\nad tuos isse videaris.\nquamquam quid ego te invitem, a quo iam sciam esse praemissos\nqui tibi ad forum Aurelium praestolarentur armati, cui sciam pactam et constitutam cum Manlio diem, a quo etiam aquilam\nillam argenteam quam tibi ac tuis omnibus confido\nperniciosam ac funestam futuram, cui domi tuae sacrarium\nsceleratum constitutum fuit, sciam esse praemissam? tu ut illa\ncarere diutius possis quam venerari ad caedem proficiscens solebas, a\ncuius altaribus saepe istam impiam dexteram ad necem civium\ntranstulisti?\nibis tandem aliquando quo te iam pridem tua ista cupiditas effrenata ac furiosa rapiebat; neque enim tibi haec\nres adfert dolorem, sed quandam incredibilem voluptatem. ad\nhanc te amentiam natura peperit, voluntas exercuit, fortuna servavit.\nnumquam tu non modo otium sed ne bellum quidem nisi\nnefarium concupisti. nactus es ex perditis atque ab omni non\nmodo fortuna verum etiam spe derelictis conflatam improborum manum.\nhic tu qua laetitia perfruere, quibus gaudiis exsultabis,\nquanta in voluptate bacchabere, cum in tanto numero tuorum neque audies\nvirum bonum quemquam neque videbis!\nad huius vitae studium meditati illi sunt qui feruntur\nlabores tui, iacere humi non solum ad obsidendum stuprum verum etiam ad\nfacinus obeundum, vigilare non solum insidiantem somno maritorum verum etiam bonis otiosorum.\nhabes ubi ostentes tuam illam praeclaram patientiam famis, frigoris, inopiae rerum\nomnium quibus te brevi tempore confectum esse senties.\ntantum profeci, cum te a consulatu reppuli, ut exsul potius temptare\nquam consul vexare rem publicam posses, atque ut id quod esset a te scelerate susceptum latrocinium potius quam bellum nominaretur.\n\nnunc, ut a me, patres conscripti, quandam prope iustam\npatriae querimoniam detester ac deprecer, percipite, quaeso,\ndiligenter quae dicam, et ea penitus animis vestris mentibusque mandate.\netenim si mecum patria, quae mihi vita mea multo est carior, si cuncta\nItalia, si omnis res publica loquatur: ‘M.Marce Tulli, quid agis? tune eum quem esse hostem\ncomperisti, quem ducem belli futurum vides, quem exspectari imperatorem\nin castris hostium sentis, auctorem sceleris, principem coniurationis,\nevocatorem servorum et civium perditorum, exire patiere, ut abs te non\nemissus ex urbe, sed immissus in urbem esse videatur? nonne\nhunc in vincla duci, non ad mortem rapi, non summo supplicio mactari imperabis?\nquid tandem te impedit? mosne maiorum?\nat persaepe etiam privati in hac re publica perniciosos civis\nmorte multarunt. an leges quae de civium Romanorum supplicio\nrogatae sunt? at numquam in hac urbe qui a re publica defecerunt civium iura tenuerunt. an\ninvidiam posteritatis times? praeclaram vero populo Romano\nrefers gratiam qui te, hominem per te cognitum, nulla commendatione\nmaiorum tam mature ad summum imperium per omnis honorum gradus extulit,\nsi propter invidiam aut alicuius periculi metum salutem civium tuorum\nneglegis.\nsed si quis est invidiae metus, non est vehementius severitatis ac fortitudinis invidia quam\ninertiae ac nequitiae pertimescenda. an, cum bello vastabitur\nItalia, vexabuntur urbes, tecta ardebunt, tum te non existimas invidiae\nincendio conflagraturum?’\nhis ego sanctissimis rei publicae vocibus et eorum hominum\nqui hoc idem sentiunt mentibus pauca respondebo. ego, si hoc\noptimum factu iudicarem, patres conscripti, Catilinam morte multari, unius\nusuram horae gladiatori isti ad vivendum non dedissem. etenim\nsi summi viri et clarissimi cives Saturnini et\nGracchorum et Flacci et superiorum complurium sanguine non modo se non\ncontaminarunt sed etiam honestarunt, certe verendum mihi non erat ne quid hoc parricida civium interfecto invidiae\nmihi in posteritatem redundaret. quod si ea mihi maxime\nimpenderet, tamen hoc animo fui semper ut invidiam virtute partam gloriam, non invidiam putarem.\nquamquam non nulli sunt in hoc ordine qui aut ea quae\nimminent non videant aut ea quae vident dissimulent; qui spem Catilinae mollibus\nsententiis aluerunt coniurationemque nascentem non credendo\nconroboraverunt; quorum auctoritate multi non solum improbi verum etiam imperiti, si in hunc\nanimadvertissem, crudeliter et regie factum esse dicerent.\nnunc intellego, si iste, quo intendit, in Manliana castra\npervenerit, neminem tam stultum fore qui non videat coniurationem esse\nfactam, neminem tam\nimprobum qui non fateatur. hoc autem uno interfecto intellego\nhanc rei publicae pestem paulisper reprimi, non in perpetuum comprimi\nposse. quod si sese eiecerit secumque suos eduxerit et eodem ceteros undique\nconlectos naufragos adgregarit, exstinguetur atque delebitur non modo\nhaec tam adulta rei publicae pestis verum etiam stirps ac semen malorum\nomnium.\netenim iam diu, patres conscripti, in his periculis\nconiurationis insidiisque versamur, sed nescio quo pacto omnium scelerum\nac veteris furoris et audaciae maturitas in nostri consulatus tempus\nerupit. nunc\nsi ex tanto latrocinio iste unus tolletur, videbimur\nfortasse ad breve quoddam tempus cura et metu esse relevati, periculum\nautem residebit et erit inclusum penitus in venis atque in visceribus\nrei publicae. Vt saepe homines aegri morbo gravi, cum aestu febrique\niactantur, si aquam gelidam biberunt, primo relevari videntur, deinde multo gravius vehementiusque\nadflictantur, sic hic morbus qui est in re publica relevatus istius\npoena vehementius reliquis vivis ingravescet.\nqua re secedant improbi, secernant se a bonis, unum in locum congregentur, muro\ndenique, quod saepe iam dixi, secernantur a nobis; desinant insidiari domi suae consuli, circumstare\ntribunal praetoris urbani, obsidere cum gladiis curiam, malleolos et faces ad inflammandam\nurbem comparare; sit denique inscriptum in fronte unius cuiusque quid de\nre publica sentiat. polliceor hoc vobis, patres conscripti,\ntantam in nobis consulibus fore diligentiam, tantam in vobis\nauctoritatem, tantam in equitibus Romanis virtutem, tantam in omnibus\nbonis consensionem ut Catilinae profectione omnia patefacta, inlustrata,\noppressa, vindicata esse videatis.\nhisce ominibus, Catilina, cum summa rei publicae salute, cum tua peste ac pernicie cumque eorum exitio qui se tecum omni scelere\nparricidioque iunxerunt, proficiscere ad impium bellum ac nefarium.\ntu\n, Iuppiter, qui isdem quibus haec urbs auspiciis a Romulo es\nconstitutus, quem Statorem huius urbis atque imperi vere nominamus, hunc\net huius socios a tuis ceterisque templis, a tectis urbis ac moenibus, a vita\nfortunisque civium omnium arcebis et homines bonorum inimicos, hostis patriae, latrones\nItaliae scelerum foedere inter se ac nefaria societate coniunctos\naeternis suppliciis vivos mortuosque mactabis.\ntandem aliquando, Quirites, L.Lucium Catilinam, furentem audacia, scelus anhelantem, pestem patriae\nnefarie molientem, vobis atque huic urbi ferro flammaque minitantem ex urbe vel eiecimus vel emisimus vel ipsum\negredientem verbis prosecuti sumus. abiit\n, excessit, evasit, erupit. nulla iam pernicies a\nmonstro illo atque prodigio moenibus ipsis intra moenia\ncomparabitur. atque hunc quidem unum huius belli domestici ducem\nsine controversia vicimus. non enim iam inter latera nostra\nsica illa versabitur, non in campo, non in foro, non in curia, non\ndenique intra domesticos parietes pertimescemus. loco ille motus est, cum est ex urbe depulsus. palam iam cum hoste nullo impediente\nbellum iustum geremus. sine dubio perdidimus hominem magnificeque\nvicimus, cum illum ex occultis insidiis in apertum latrocinium\nconiecimus.\nquod vero non cruentum mucronem, ut voluit, extulit, quod\nvivis nobis egressus est, quod ei ferrum e manibus extorsimus, quod\nincolumis civis, quod stantem urbem reliquit, quanto tandem illum\nmaerore esse adflictum et profligatum putatis? iacet ille\nnunc prostratus, Quirites, et se perculsum atque abiectum esse sentit et retorquet oculos\nprofecto saepe ad hanc urbem quam e suis faucibus ereptam esse luget:\nquae quidem mihi laetari videtur, quod tantam pestem evomuerit forasque proiecerit.\nac si quis est talis qualis esse omnis oportebat, qui in hoc\nipso in quo exsultat et triumphat oratio mea me vehementer accuset, quod\ntam capitalem hostem non comprehenderim potius quam emiserim, non est\nista mea culpa, Quirites, sed temporum. interfectum esse L.Lucium Catilinam et gravissimo supplicio adfectum iam pridem\noportebat, idque a me et mos maiorum et huius imperi severitas et res\npublica postulabat. sed quam multos fuisse putatis qui quae\nego deferrem non crederent, quam multos qui propter stultitiam non\nputarent, quam multos qui etiam defenderent, quam multos qui propter\nimprobitatem faverent? ac si illo sublato depelli a vobis omne periculum\niudicarem, iam pridem ego L.Lucium Catilinam non modo invidiae meae verum etiam vitae periculo\nsustulissem.\nsed cum viderem, ne vobis quidem omnibus etiam tum re probata si illum, ut erat meritus, morte multassem, fore ut eius socios\ninvidia oppressus persequi non possem, rem huc deduxi ut tum palam\npugnare possetis cum hostem aperte videretis. quem quidem ego\nhostem, Quirites, quam vehementer foris esse timendum putem, licet hinc\nintellegatis, quod etiam illud moleste fero quod ex urbe parum comitatus exierit. Vtinam ille\nomnis secum suas copias eduxisset! Tongilium mihi eduxit quem amare in\npraetexta coeperat, Publicium et Minucium quorum aes alienum contractum in\npopina nullum rei publicae motum adferre poterat: reliquit quos viros,\nquanto aere alieno, quam valentis, quam nobilis!\nitaque ego illum exercitum prae Gallicanis legionibus et hoc dilectu quem in agro Piceno et\nGallico Q.Quintus Metellus habuit, et his copiis quae a nobis cotidie comparantur, magno opere contemno,\nconlectum ex senibus desperatis, ex agresti luxuria, ex rusticis\ndecoctoribus, ex eis qui vadimonia deserere quam illum exercitum\nmaluerunt; quibus ego non modo si aciem exercitus nostri, verum etiam si\nedictum praetoris ostendero, concident. hos quos video\nvolitare in foro, quos stare ad curiam, quos etiam in senatum venire,\nqui nitent unguentis, qui fulgent purpura, mallem secum suos milites\neduxisset: qui si hic permanent, mementote non tam exercitum illum esse\nnobis quam hos qui exercitum deseruerunt pertimescendos.\natque hoc etiam sunt timendi magis quod quid\ncogitent me scire sentiunt neque tamen\npermoventur.\nvideo cui sit Apulia attributa, quis habeat Etruriam, quis\nagrum Picenum, quis Gallicum, quis sibi has urbanas insidias caedis\natque incendiorum depoposcerit. omnia superioris noctis\nconsilia ad me perlata esse sentiunt; patefeci in senatu hesterno die; Catilina ipse\npertimuit, profugit: hi quid exspectant? ne illi vehementer errant, si illam\nmeam pristinam lenitatem perpetuam sperant futuram.\n\nquod exspectavi, iam sum adsecutus ut vos omnes factam esse\naperte coniurationem contra rem publicam videretis; nisi vero si quis est qui Catilinae similis cum Catilina sentire non putet.\nnon est iam lenitati locus; severitatem res ipsa flagitat. unum etiam nunc\nconcedam: exeant, proficiscantur, ne patiantur desiderio sui Catilinam\nmiserum tabescere. demonstrabo iter: Aurelia via profectus\nest; si accelerare volent, ad vesperam consequentur.\nO fortunatam rem publicam, si quidem hanc sentinam\nurbis eiecerit! uno me hercule Catilina exhausto\nlevata mihi et recreata res publica videtur. quid enim mali\naut sceleris fingi aut cogitari potest quod non ille conceperit? quis\ntota Italia veneficus, quis gladiator, quis latro, quis sicarius, quis\nparricida, quis testamentorum subiector, quis circumscriptor, quis\nganeo, quis nepos, quis adulter, quae mulier infamis, quis corruptor\niuventutis, quis corruptus, quis perditus inveniri potest qui se cum\nCatilina non familiarissime vixisse fateatur? quae caedes per hosce\nannos sine illo facta est, quod nefarium stuprum non per illum?\niam vero quae tanta umquam in ullo iuventutis inlecebra fuit quanta in illo? qui alios ipse amabat\nturpissime, aliorum amori flagitiosissime serviebat, aliis fructum\nlibidinum, aliis mortem parentum non modo impellendo verum etiam\nadiuvando pollicebatur. nunc vero quam subito non solum ex\nurbe verum etiam ex agris ingentem numerum perditorum hominum\nconlegerat! nemo non modo Romae sed ne ullo quidem in angulo totius Italiae oppressus aere alieno fuit quem non ad\nhoc incredibile sceleris foedus asciverit.\natque ut eius diversa studia in dissimili ratione perspicere\npossitis, nemo est in ludo gladiatorio paulo ad facinus audacior qui se\nnon intimum Catilinae esse fateatur, nemo in scaena levior et nequior qui se non eiusdem prope\nsodalem fuisse commemoret. atque idem tamen stuprorum et\nscelerum exercitatione adsuefactus frigore et fame et siti et vigiliis\nperferendis fortis ab istis praedicabatur, cum industriae subsidia atque\ninstrumenta virtutis in libidine audaciaque consumeret.\nhunc vero si secuti erunt sui comites, si ex urbe exierint\ndesperatorum hominum flagitiosi greges, o nos beatos, o rem publicam\nfortunatum, o praeclaram laudem consulatus mei! non enim iam\nsunt mediocres hominum libidines, non humanae et tolerandae audaciae; nihil cogitant nisi caedem, nisi incendia,\nnisi rapinas. patrimonia sua profuderunt, fortunas suas\nobligaverunt; res eos iam pridem, fides nuper deficere coepit: eadem tamen illa quae erat in\nabundantia libido permanet. quod si in vino et alea comissationes solum et\nscorta quaererent, essent illi quidem desperandi, sed tamen essent\nferendi: hoc vero quis ferre possit, inertis homines fortissimis viris\ninsidiari, stultissimos prudentissimis, ebrios sobriis, dormientis vigilantibus? qui mihi accubantes in conviviis, complexi mulieres impudicas, vino\nlanguidi, conferti cibo, sertis redimiti, unguentis obliti, debilitati\nstupris eructant sermonibus suis caedem bonorum atque urbis incendia.\nquibus ego confido impendere fatum aliquod et poenam iam diu\nimprobitati, nequitiae, sceleri, libidini debitam aut instare iam plane\naut certe appropinquare. quos si meus consulatus, quoniam\nsanare non potest, sustulerit, non breve nescio quod tempus sed multa\nsaecula propagarit rei publicae. nulla enim est natio quam pertimescamus, nullus rex qui bellum populo Romano\nfacere possit. omnia sunt externa unius virtute terra marique\npacata: domesticum bellum manet, intus insidiae sunt, intus inclusum periculum est, intus est hostis. cum\nluxuria nobis, cum amentia, cum scelere certandum est. huic\nego me bello ducem profiteor, Quirites; suscipio inimicitias hominum\nperditorum; quae sanari poterunt quacumque ratione sanabo, quae\nresecanda erunt non patiar ad perniciem civitatis manere. proinde aut exeant aut quiescant aut, si et in urbe\net in eadem mente permanent, ea quae merentur exspectent.\nat etiam sunt qui dicant, Quirites, a me eiectum esse Catilinam. quod ego si verbo adsequi possem, istos ipsos\neicerem qui haec loquuntur. homo enim videlicet timidus aut\netiam permodestus vocem consulis ferre non potuit; simul atque ire in\nexsilium iussus est, paruit. quin\nhesterno die, cum domi\nmeae paene interfectus essem, senatum in aedem Iovis Statoris\nconvocavi, rem omnem ad patres conscriptos detuli. quo cum\nCatilina venisset, quis eum senator appellavit, quis salutavit, quis\ndenique ita aspexit ut perditum civem ac non potius ut importunissimum\nhostem? quin etiam principes eius ordinis partem illam\nsubselliorum ad quam ille accesserat nudam atque inanem reliquerunt.\nhic ego vehemens ille consul qui verbo civis in exsilium\neicio quaesivi a Catilina in nocturno conventu ad M.Marcum Laecam fuisset necne. cum ille homo audacissimus\nconscientia convictus primo reticuisset, patefeci cetera: quid ea nocte\negisset, ubi fuisset, quid in proximam constituisset, quem ad modum esset ei ratio totius belli\ndescripta edocui. cum haesitaret, cum teneretur, quaesivi\nquid dubitaret proficisci eo quo iam pridem pararet, cum arma, cum\nsecuris, cum fascis, cum tubas, cum signa militaria, cum aquilam illam\nargenteam cui ille etiam sacrarium domi suae fecerat scirem esse praemissam.\nin exsilium eiciebam quem iam ingressum esse in bellum\nvideram?\netenim, credo, Manlius iste centurio qui in agro\nFaesulano castra posuit bellum populo Romano suo nomine indixit, et illa\ncastra nunc non Catilinam ducem exspectant, et ille eiectus in exsilium\nse Massiliam, ut aiunt, non in haec castra confert.\n\nO condicionem miseram non modo administrandae verum etiam conservandae\nrei publicae! nunc si L.Lucius Catilina consiliis, laboribus, periculis meis circumclusus ac\ndebilitatus subito pertimuerit, sententiam mutaverit, deseruerit suos,\nconsilium belli faciendi abiecerit, et ex hoc cursu sceleris ac belli iter ad fugam atque in exsilium converterit, non ille a me spoliatus armis audaciae, non\nobstupefactus ac perterritus mea diligentia, non de spe conatuque\ndepulsus, sed indemnatus innocens in exsilium eiectus a consule vi et\nminis esse dicetur: et erunt qui illum, si hoc fecerit, non improbum sed miserum, me non diligentissimum consulem sed\ncrudelissimum tyrannum existimari velint!\nest mihi tanti, Quirites, huius invidiae falsae atque iniquae\ntempestatem subire, dum modo a vobis huius horribilis belli ac nefarii\npericulum depellatur. dicatur sane eiectus esse a me, dum\nmodo eat in exsilium. sed mihi credite, non est iturus.\nnumquam ego ab dis immortalibus optabo, Quirites, invidiae meae\nrelevandae causa ut L.Lucium Catilinam ducere exercitum hostium atque in armis volitare\naudiatis, sed triduo tamen audietis; multoque magis illud timeo ne mihi\nsit invidiosum aliquando quod illum emiserim potius quam quod eiecerim. sed cum sint homines qui illum,\ncum profectus sit, eiectum esse dicant, idem, si interfectus esset, quid\ndicerent?\nquamquam isti qui Catilinam Massiliam ire dictitant non tam\nhoc queruntur quam verentur. nemo est istorum tam misericors\nqui illum non ad Manlium quam ad Massiliensis ire malit. ille\nautem, si me hercule hoc quod agit numquam antea cogitasset, tamen\nlatrocinantem se interfici mallet quam exsulem vivere. nunc\nvero, cum ei nihil adhuc praeter ipsius voluntatem cogitationemque\nacciderit, nisi quod vivis nobis Roma profectus est, optemus potius ut\neat in exsilium quam queramur.\nsed cur tam diu de uno hoste loquimur et de eo hoste qui iam\nfatetur se esse hostem, et quem, quia, quod semper volui, murus interest, non timeo: de his qui\ndissimulant, qui Romae remanent, qui nobiscum sunt nihil dicimus?\nquos quidem ego, si ullo modo fieri possit, non tam ulcisci studeo quam sanare sibi ipsos, placare rei\npublicae, neque id qua re fieri non possit, si iam me audire volent, intellego. exponam enim vobis, Quirites, ex quibus\ngeneribus hominum istae copiae comparentur; deinde singulis medicinam\nconsili atque orationis meae, si quam potero, adferam.\nVnum genus est eorum qui magno in aere alieno\nmaiores etiam possessiones habent quarum amore adducti dissolvi nullo\nmodo possunt. Horum hominum species est honestissima — sunt enim\nlocupletes — voluntas vero et causa impudentissima. tu agris,\ntu aedificiis, tu argento, tu familia, tu rebus omnibus ornatus et\ncopiosus sis, et dubites de possessione detrahere, adquirere ad fidem?\nquid enim exspectas? bellum? quid ergo? in\nvastatione omnium tuas possessiones sacrosanctas futuras\nputes?\nan tabulas novas? errant qui istas a Catilina exspectant: meo\nbeneficio tabulae novae proferuntur, verum auctionariae; neque enim isti qui possessiones habent\nalia ratione ulla salvi esse possunt. quod si maturius facere\nvoluissent neque, id quod stultissimum est, certare cum usuris fructibus\npraediorum, et locupletioribus his et melioribus civibus uteremur.\nsed hosce homines minime puto pertimescendos, quod aut\ndeduci de sententia possunt aut, si permanebunt, magis mihi videntur\nvota facturi contra rem publicam quam arma laturi.\nalterum genus est eorum qui, quamquam premuntur aere alieno,\ndominationem tamen exspectant, rerum potiri volunt, honores quos quieta\nre publica desperant perturbata se consequi posse arbitrantur. quibus hoc praecipiendum videtur,\nunum scilicet et idem quod reliquis omnibus, ut desperent id quod conantur se consequi posse: primum omnium me ipsum\nvigilare, adesse, providere rei publicae; deinde magnos animos esse in\nbonis viris, magnam concordiam ordinum\n, maximam multitudinem, magnas praeterea militum copias; deos denique immortalis huic invicto populo, clarissimo\nimperio, pulcherrimae urbi contra tantam vim sceleris praesentis\nauxilium esse laturos. quod si iam sint id quod\nsummo furore cupiunt adepti, num illi in cinere urbis et in sanguine\ncivium, quae mente conscelerata ac nefaria concupiverunt, consules\nse aut dictatores aut etiam reges sperant futuros? non\nvident id se cupere quod, si adepti sint, fugitivo alicui aut gladiatori\nconcedi sit necesse?\nTertium genus est\naetate iam adfectum, sed tamen exercitatione robustum; quo ex genere\niste est Manlius cui nunc Catilina succedit. hi\nsunt homines ex eis coloniis quas Sulla constituit; quas ego universas civium esse optimorum et\nfortissimorum virorum sentio, sed tamen ei sunt coloni qui se in\ninsperatis ac repentinis pecuniis sumptuosius insolentiusque\niactarunt. hi dum aedificant tamquam beati, dum praediis lectis, familiis magnis, conviviis apparatis delectantur, in tantum aes\nalienum inciderunt ut, si salvi esse velint, Sulla sit eis ab inferis excitandus: qui etiam non nullos agrestis homines tenuis\natque egentis in eandem illam spem rapinarum veterum impulerunt.\nquos ego utrosque in eodem genere praedatorum direptorumque pono, sed eos hoc\nmoneo, desinant furere ac proscriptiones et dictaturas cogitare.\ntantus enim illorum temporum dolor inustus est civitati\nut iam ista non modo homines sed ne pecudes quidem mihi passurae esse\nvideantur.\nquartum genus est sane varium et mixtum et turbulentum; qui\niam pridem premuntur, qui numquam emergunt, qui partim inertia, partim\nmale gerendo negotio, partim etiam sumptibus in vetere aere alieno\nvacillant, qui vadimoniis, iudiciis, proscriptione bonorum defetigati permulti et ex urbe et ex agris se in illa\ncastra conferre dicuntur. hosce ego non tam milites acris\nquam infitiatores lentos esse arbitror. qui homines\nquam\nprimum, si stare non possunt, conruant, sed ita ut non modo\ncivitas sed ne vicini quidem proximi sentiant. nam illud non\nintellego quam ob rem, si vivere honeste non possunt, perire turpiter\nvelint, aut cur minore dolore perituros se cum multis quam si soli\npereant arbitrentur.\nQuintum genus est\nparricidarum, sicariorum, denique omnium facinerosorum. quos\nego a Catilina non revoco; nam neque ab eo divelli possunt et pereant sane in latrocinio, quoniam sunt ita multi ut\neos carcer capere non possit. postremum autem genus est non\nsolum numero verum etiam genere ipso atque vita quod proprium Catilinae\nest, de eius dilectu, immo vero de complexu eius ac sinu; quos pexo\ncapillo, nitidos, aut imberbis aut bene barbatos videtis, manicatis et\ntalaribus tunicis, velis amictos, non togis; quorum omnis industria vitae et vigilandi labor in antelucanis cenis expromitur.\nin his gregibus omnes aleatores, omnes adulteri, omnes impuri\nimpudicique versantur. hi pueri tam lepidi ac delicati non\nsolum amare et amari neque saltare et cantare sed etiam sicas vibrare et\nspargere venena didicerunt. qui nisi exeunt, nisi pereunt,\netiam si Catilina perierit, scitote hoc in re publica seminarium\nCatilinarum futurum. verum tamen quid sibi isti miseri\nvolunt? num suas secum mulierculas sunt in castra ducturi?\nquem ad modum autem illis carere poterunt, his praesertim\niam noctibus? quo autem pacto illi Appenninum atque illas\npruinas ac nivis perferent? nisi idcirco se facilius hiemem toleraturos\nputant, quod nudi in conviviis saltare didicerunt.\nO bellum magno opere pertimescendum, cum hanc sit habiturus Catilina\nscortorum cohortem praetoriam! instruite nunc, Quirites,\ncontra has tam praeclaras Catilinae copias vestra praesidia vestrosque\nexercitus. et primum gladiatori illi confecto et saucio\nconsules imperatoresque vestros opponite; deinde contra illam\nnaufragorum eiectam ac debilitatam manum florem totius Italiae ac robur\neducite. iam vero urbes coloniarum ac municipiorum respondebunt Catilinae tumulis\nsilvestribus. neque ego ceteras copias, ornamenta, praesidia\nvestra cum illius latronis inopia atque egestate conferre debeo.\nsed si, omissis his rebus quibus nos suppeditamur, eget ille, senatu, equitibus Romanis, urbe, aerario, vectigalibus, cuncta Italia, provinciis omnibus,\nexteris nationibus, si his rebus omissis causas ipsas quae inter se\nconfligunt contendere velimus, ex eo ipso quam valde illi iaceant\nintellegere possumus. ex hac enim parte pudor pugnat, illinc\npetulantia; hinc pudicitia, illinc stuprum; hinc fides, illinc\nfraudatio; hinc pietas, illinc scelus; hinc constantia, illinc furor;\nhinc honestas, illinc turpitudo; hinc continentia, illinc libido; hinc denique aequitas,\ntemperantia, fortitudo, prudentia, virtutes omnes certant cum\niniquitate, luxuria, ignavia, temeritate, cum vitiis omnibus; postremo\ncopia cum egestate, bona ratio cum perdita, mens sana cum amentia,\nbona denique spes cum omnium rerum desperatione confligit. in\neius modi certamine ac proelio nonne, si hominum studia deficiant, di ipsi immortales cogant ab his\npraeclarissimis virtutibus tot et tanta vitia superari?\nquae cum ita sint, Quirites, vos, quem ad modum iam antea dixi, vestra tecta vigiliis custodiisque defendite; mihi ut urbi sine vestro metu ac sine ullo tumultu satis esset praesidi consultum atque\nprovisum est. coloni omnes municipesque vestri certiores a me\nfacti de hac nocturna excursione Catilinae facile urbis suas finisque\ndefendent; gladiatores, quam sibi ille manum certissimam fore putavit, quamquam animo meliore sunt quam pars patriciorum,\npotestate tamen nostra continebuntur. Q.Quintus Metellus quem ego hoc prospiciens in agrum Gallicum Picenumque\npraemisi aut opprimet hominem aut eius omnis motus conatusque prohibebit. reliquis autem de rebus\nconstituendis, maturandis, agendis iam ad senatum referemus, quem vocari\nvidetis.\nnunc illos qui in urbe remanserunt atque adeo qui contra\nurbis salutem omniumque vestrum in urbe a Catilina relicti sunt,\nquamquam sunt hostes, tamen, quia nati\nsunt cives, monitos etiam atque etiam volo. mea lenitas adhuc si cui\nsolutior visa est, hoc exspectavit ut id quod latebat erumperet. quod reliquum est, iam\nnon possum oblivisci meam hanc esse patriam, me horum esse consulem,\nmihi aut cum his vivendum aut pro his esse moriendum. nullus\nest portis custos, nullus insidiator viae: si qui exire volunt,\nconivere possum; qui vero se in urbe commoverit cuius ego non modo factum\nsed vel inceptum ullum conatumve contra patriam deprehendero, sentiet in\nhac urbe esse consules vigilantis, esse egregios magistratus, esse fortem senatum, esse arma, esse\ncarcerem quem vindicem nefariorum ac manifestorum scelerum maiores\nnostri esse voluerunt.\natque haec omnia sic agentur ut maximae res minimo motu, pericula summa nullo tumultu, bellum\nintestinum ac domesticum post hominum memoriam crudelissimum et maximum\nme uno togato duce et imperatore sedetur. quod ego sic\nadministrabo, Quirites, ut, si ullo modo fieri poterit, ne improbus\nquidem quisquam in hac urbe poenam sui sceleris sufferat. sed\nsi vis manifestae audaciae, si impendens patriae periculum me necessario\nde hac animi lenitate deduxerit, illud profecto perficiam quod in tanto\net tam insidioso bello vix optandum videtur, ut neque bonus quisquam intereat paucorumque poena vos omnes\nsalvi esse possitis.\nquae quidem ego neque mea prudentia neque humanis consiliis\nfretus polliceor vobis, Quirites, sed multis et non dubiis deorum\nimmortalium significationibus, quibus ego ducibus in hanc spem\nsententiamque sum ingressus; qui iam non procul, ut quondam solebant, ab\nexterno hoste atque longinquo, sed hic praesentes suo numine atque\nauxilio sua templa atque urbis tecta defendunt. quos vos,\nQuirites, precari, venerari, implorare debetis ut, quam urbem\npulcherrimam florentissimam potentissimamque esse voluerunt, hanc omnibus hostium copiis terra marique\nsuperatis a perditissimorum civium nefario scelere defendant.\nrem publicam, Quirites, vitamque omnium vestrum, bona,\nfortunas, coniuges liberosque vestros atque hoc domicilium clarissimi\nimperi, fortunatissimam pulcherrimamque urbem, hodierno die deorum\nimmortalium summo erga vos amore, laboribus, consiliis, periculis meis e\nflamma atque ferro ac paene ex faucibus fati ereptam et vobis\nconservatam ac restitutam videtis.\net si non minus nobis iucundi atque inlustres sunt ei dies\nquibus conservamur quam illi quibus nascimur, quod salutis certa\nlaetitia est, nascendi incerta condicio et quod sine sensu nascimur, cum\nvoluptate servamur, profecto, quoniam illum qui hanc urbem condidit ad\ndeos immortalis benivolentia famaque sustulimus, esse apud vos\nposterosque vestros in honore debebit is qui eandem hanc urbem conditam\namplificatamque servavit. nam toti urbi, templis, delubris,\ntectis ac moenibus subiectos prope iam ignis circumdatosque restinximus,\nidemque gladios in rem publicam destrictos rettudimus mucronesque eorum a iugulis vestris deiecimus.\nquae quoniam in senatu inlustrata, patefacta, comperta sunt\nper me, vobis iam exponam breviter ut et quanta et quam manifesta et qua ratione investigata et comprehensa sint vos qui\net ignoratis et exspectatis scire possitis.\n\nprincipio, ut Catilina paucis ante diebus erupit ex urbe, cum\nsceleris sui socios huiusce nefarii belli acerrimos duces Romae\nreliquisset, semper vigilavi et providi, Quirites, quem ad modum in\ntantis et tam absconditis insidiis salvi esse possemus.\n\n\nnam tum cum ex urbe Catilinam eiciebam — non enim iam vereor\nhuius verbi invidiam, cum illa magis sit timenda, quod vivus exierit — ,\nsed tum cum illum exterminari volebam, aut reliquam coniuratorum manum\nsimul exituram aut eos qui restitissent infirmos sine illo ac debilis fore putabam.\natque ego, ut vidi, quos maximo furore et scelere esse inflammatos sciebam,\neos nobiscum esse et Romae remansisse, in eo omnis dies noctesque\nconsumpsi ut quid agerent, quid molirentur sentirem ac viderem, ut,\nquoniam auribus vestris propter incredibilem magnitudinem sceleris\nminorem fidem faceret oratio mea, rem ita comprehenderem ut tum demum\nanimis saluti vestrae provideretis cum oculis maleficium ipsum\nvideretis. itaque ut comperi legatos Allobrogum belli\nTransalpini et tumultus Gallici excitandi causa a P.Publio Lentulo esse sollicitatos, eosque in Galliam ad suos civis\neodemque itinere cum litteris mandatisque ad Catilinam esse missos, comitemque eis adiunctum esse T.Titum\nVolturcium, atque huic esse ad Catilinam datas litteras,\nfacultatem mihi oblatam putavi ut, quod erat difficillimum quodque ego\nsemper optabam ab dis immortalibus, tota res non solum a me\nsed etiam a senatu et a vobis manifesto deprenderetur.\nitaque hesterno die L.Lucium Flaccum et C.Gaium Pomptinum praetores, fortissimos atque amantissimos rei\npublicae viros, ad me vocavi, rem exposui, quid fieri placeret ostendi. illi autem, qui\nomnia de re publica praeclara atque egregia sentirent, sine recusatione\nac sine ulla mora negotium susceperunt et, cum advesperasceret, occulte\nad pontem Mulvium pervenerunt atque ibi in proximis villis ita\nbipertito fuerunt ut Tiberis inter eos et pons interesset.\neodem autem et ipsi sine cuiusquam suspicione multos\nfortis viros eduxerant, et ego ex praefectura Reatina compluris delectos\nadulescentis quorum opera utor adsidue in rei publicae praesidio cum gladiis miseram.\ninterim tertia fere vigilia exacta, cum iam pontem Mulvium\nmagno comitatu legati Allobroges ingredi inciperent unaque Volturcius, fit in eos impetus;\nducuntur et ab illis gladii et a nostris. res praetoribus erat\nnota solis, ignorabatur a ceteris.\n\ntum interventu Pomptini atque Flacci pugna quae erat\ncommissa sedatur. Litterae quaecumque erant in eo comitatu integris\nsignis praetoribus traduntur; ipsi comprehensi ad me, cum iam\ndilucesceret, deducuntur. atque horum omnium scelerum\nimprobissimum machinatorem, Cimbrum Gabinium, statim ad me\nnihil dum suspicantem vocavi; deinde item arcessitus est L.Lucius Statilius et post eum Cethegus; tardissime autem Lentulus venit, credo quod in litteris dandis praeter consuetudinem\nproxima nocte vigilarat.\ncum summis et clarissimis huius civitatis viris qui audita re\nfrequentes ad me mane convenerant litteras a me prius aperiri quam ad\nsenatum deferri placeret, ne, si nihil esset inventum, temere a me tantus\ntumultus iniectus civitati videretur, negavi me esse facturum ut de\npericulo publico non ad consilium publicum rem integram deferrem.\netenim, Quirites, si ea quae erant ad me delata reperta\nnon essent, tamen ego non arbitrabar in tantis rei publicae periculis\nesse mihi nimiam diligentiam pertimescendam. senatum\nfrequentem celeriter, ut vidistis, coegi.\natque interea statim admonitu Allobrogum C.Gaium Sulpicium praetorem, fortem virum, misi qui ex aedibus Cethegi\nsi quid telorum esset efferret; ex quibus ille maximum sicarum numerum\net gladiorum extulit.\n\nintroduxi Volturcium sine Gallis; fidem publicam iussu senatus dedi; hortatus sum ut ea quae sciret sine\ntimore indicaret. tum ille dixit, cum vix se ex magno timore\nrecreasset, a P.Publio Lentulo se habere ad Catilinam mandata et litteras ut servorum\npraesidio uteretur, ut ad urbem quam primum cum exercitu accederet; id\nautem eo consilio ut, cum urbem ex omnibus partibus quem ad modum\ndescriptum distributumque erat incendissent caedemque infinitam civium\nfecissent, praesto esset ille qui et fugientis exciperet et se cum his\nurbanis ducibus coniungeret.\nintroducti autem Galli ius iurandum sibi et litteras a P.Publio\nLentulo, Cethego, Statilio ad suam gentem datas esse dixerunt, atque ita sibi ab his et a L.Lucio Cassio esse praescriptum ut equitatum in Italiam quam primum\nmitterent; pedestris sibi copias non defuturas. Lentulum autem sibi\nconfirmasse ex fatis Sibyllinis haruspicumque responsis se esse tertium illum\nCornelium ad quem regnum huius urbis atque imperium pervenire esset\nnecesse: Cinnam ante se et Sullam fuisse. eundemque dixisse\nfatalem hunc annum esse ad interitum huius urbis atque imperi qui esset annus\ndecimus post virginum absolutionem, post Capitoli autem incensionem\nvicesimus.\nhanc autem Cethego cum ceteris controversiam fuisse dixerunt quod Lentulo et\naliis Saturnalibus caedem fieri atque urbem incendi placeret, Cethego\nnimium id longum videretur.\nac ne longum sit, Quirites, tabellas proferri iussimus quae a\nquoque dicebantur datae. primo\nostendimus Cethego: signum cognovit. nos linum incidimus; legimus. erat scriptum ipsius manu\nAllobrogum senatui et populo sese quae eorum legatis confirmasset\nfacturum esse; orare ut item illi facerent quae sibi eorum legati\nrecepissent. tum Cethegus, qui paulo ante aliquid tamen de\ngladiis ac sicis quae apud ipsum erant deprehensa respondisset dixissetque se semper bonorum ferramentorum\nstudiosum fuisse, recitatis litteris debilitatus atque abiectus\nconscientia repente conticuit. introductus\nStatilius cognovit et signum et manum suam. recitatae\nsunt tabellae in eandem fere sententiam; confessus est. tum\nostendi tabellas Lentulo et quaesivi cognosceretne signum.\nadnuit. ‘est vero’ inquam ‘notum\nquidem signum, imago avi tui,\nclarissimi viri, qui amavit unice patriam et civis suos; quae quidem te\na tanto scelere etiam muta revocare debuit.’\nleguntur eadem ratione ad senatum Allobrogum populumque\nlitterae. si quid de his rebus dicere vellet, feci\npotestatem. atque ille primo quidem negavit; post autem\naliquanto, toto iam indicio exposito atque edito, surrexit, quaesivit a\nGallis quid sibi esset cum eis, quam ob rem domum suam venissent,\nitemque a Volturcio. qui cum illi\nbreviter constanterque respondissent per quem ad eum quotiensque\nvenissent, quaesissentque ab eo nihilne secum esset de fatis Sibyllinis locutus, tum ille subito scelere demens quanta\nconscientiae vis esset ostendit. nam, cum id posset\ninfitiari, repente praeter opinionem omnium confessus est.\nita eum non modo ingenium illud et dicendi exercitatio\nqua semper valuit sed etiam propter vim sceleris manifesti atque\ndeprehensi impudentia qua superabat omnis improbitasque defecit.\nVolturcius vero subito litteras proferri atque aperiri iubet quas sibi a Lentulo ad Catilinam\ndatas esse dicebat. atque ibi vehementissime perturbatus\nLentulus tamen et signum et manum suam cognovit. erant\nautem sine nomine, sed ita: ‘quis\nsim scies ex eo quem ad te misi. cura ut vir sis et\ncogita quem in locum sis progressus. vide ecquid tibi iam sit necesse et cura ut omnium tibi auxilia adiungas,\netiam infimorum.’ Gabinius deinde introductus, cum primo impudenter\nrespondere coepisset, ad extremum nihil ex eis quae Galli insimulabant\nnegavit.\nac mihi quidem,\nQuirites, cum illa certissima visa sunt argumenta atque indicia\nsceleris, tabellae, signa, manus, denique unius cuiusque confessio, tum\nmulto certiora illa, color, oculi, voltus, taciturnitas. sic\nenim obstupuerant, sic terram intuebantur, sic furtim non numquam inter\nsese aspiciebant ut non iam ab aliis indicari sed indicare se ipsi viderentur.\n\nindiciis expositis atque editis, Quirites, senatum consului de summa re publica quid fieri placeret. Dictae sunt a principibus acerrimae ac\nfortissimae sententiae, quas senatus sine ulla varietate est secutus.\net quoniam nondum est perscriptum senatus consultum, ex\nmemoria vobis, Quirites, quid senatus censuerit exponam.\nprimum mihi gratiae verbis amplissimis aguntur, quod virtute,\nconsilio, providentia mea res publica maximis periculis sit liberata.\ndeinde\nL.Lucius Flaccus et C.Gaius Pomptinus praetores, quod eorum opera forti fidelique usus\nessem, merito ac iure laudantur. atque etiam viro forti,\nconlegae meo, laus impertitur, quod eos qui huius coniurationis\nparticipes fuissent a suis et a rei publicae consiliis removisset.\natque ita censuerunt ut P.Publius Lentulus, cum se praetura abdicasset, in custodiam traderetur;\nitemque uti C.Gaius Cethegus, L.Lucius Statilius, P.Publius Gabinius qui omnes praesentes erant in custodiam traderentur; atque idem hoc\ndecretum est in L.Lucium Cassium qui sibi procurationem incendendae urbis depoposcerat,\nin M.Marcum Ceparium cui ad sollicitandos pastores Apuliam attributam esse\nerat indicatum, in P.Publium Furium qui est ex eis colonis quos Faesulas L.Lucius Sulla deduxit, in Q.Quintum Annium Chilonem qui una cum hoc Furio semper erat in hac\nAllobrogum sollicitatione versatus, in P.Publium Umbrenum, libertinum hominem, a quo primum Gallos ad Gabinium\nperductos esse constabat. atque ea lenitate senatus est usus,\nQuirites, ut ex tanta coniuratione tantaque hac multitudine domesticorum\nhostium novem hominum perditissimorum poena re publica conservata\nreliquorum mentis sanari posse arbitraretur.\natque etiam supplicatio dis immortalibus pro singulari eorum\nmerito meo nomine decreta est, quod mihi primum post hanc urbem conditam\ntogato contigit, et his decreta verbis est: ‘quod urbem incendiis, caede civis, Italiam bello liberassem.’\nquae supplicatio si cum ceteris\nsupplicationibus conferatur, hoc interest, quod ceterae bene gesta, haec una conservata re\npublica constituta est. atque illud quod faciendum primum\nfuit factum atque transactum est. nam\nP.Publius Lentulus, quamquam patefactis indiciis, confessionibus suis, iudicio senatus non modo praetoris ius verum etiam civis\namiserat, tamen magistratu se abdicavit, ut quae religio C.Gaio Mario, clarissimo viro, non fuerat quo minus C.Gaium\nGlauciam de quo nihil nominatim erat decretum praetorem\noccideret, ea nos religione in privato P.Publio Lentulo puniendo liberaremur.\nnunc quoniam, Quirites, consceleratissimi periculosissimique\nbelli nefarios duces captos iam et comprehensos tenetis, existimare\ndebetis omnis Catilinae copias, omnis spes atque opes his depulsis urbis\npericulis concidisse. quem quidem ego cum ex urbe pellebam,\nhoc providebam animo, Quirites, remoto Catilina non mihi esse P.Publii Lentuli somnum nec L.Lucii\nCassi adipes nec C.Gaii Cethegi furiosam temeritatem pertimescendam. ille\nerat unus timendus ex istis omnibus, sed tam diu dum urbis moenibus\ncontinebatur. omnia norat, omnium aditus tenebat; appellare,\ntemptare, sollicitare poterat, audebat. erat ei consilium ad facinus aptum, consilio autem neque lingua neque\nmanus deerat. iam\nad certas res conficiendas certos homines delectos ac descriptos\nhabebat. neque vero, cum aliquid mandarat, confectum putabat:\nnihil erat quod non ipse obiret, occurreret, vigilaret, laboraret;\nfrigus, sitim, famem ferre poterat.\nhunc ego hominem tam acrem, tam audacem, tam paratum, tam\ncallidum, tam in scelere vigilantem, tam in perditis rebus diligentem\nnisi ex domesticis insidiis in castrense latrocinium compulissem — dicam\nid quod sentio, Quirites — non facile hanc tantam molem mali a\ncervicibus vestris depulissem. non ille nobis Saturnalia constituisset,\nneque tanto ante exiti ac fati diem rei publicae denuntiavisset neque\ncommisisset ut signum, ut litterae suae testes manifesti sceleris deprehenderentur. quae nunc illo\nabsente sic gesta sunt ut nullum in privata domo furtum umquam sit tam\npalam inventum quam haec in tota re publica coniuratio manifesto comprehensa est. quod si Catilina in urbe ad hanc diem\nremansisset, quamquam, quoad fuit, omnibus eius consiliis occurri atque\nobstiti, tamen, ut levissime dicam, dimicandum nobis cum illo fuisset,\nneque nos umquam, cum ille in urbe hostis esset, tantis periculis rem publicam tanta\npace, tanto otio, tanto silentio liberassemus.\nquamquam haec omnia, Quirites, ita sunt a me administrata ut\ndeorum immortalium nutu atque consilio et gesta et provisa esse videantur. idque\ncum coniectura consequi possumus, quod vix videtur humani consili tantarum rerum gubernatio esse potuisse, tum vero ita\npraesentes his temporibus opem et auxilium nobis tulerunt ut eos paene\noculis videre possimus. nam ut illa omittam, visas nocturno tempore ab\noccidente faces ardoremque caeli, ut fulminum iactus, ut terrae motus\nrelinquam, ut omittam cetera quae tam multa nobis consulibus facta sunt ut haec quae nunc fiunt canere\ndi immortales viderentur, hoc certe, Quirites, quod sum dicturus neque praetermittendum neque relinquendum\nest.\nnam profecto memoria tenetis Cotta et Torquato consulibus\ncompluris in Capitolio res de caelo esse percussas, cum et simulacra deorum depulsa sunt et statuae veterum hominum\ndeiectae et legum aera liquefacta et tactus etiam ille qui\nhanc urbem condidit Romulus, quem inauratum in Capitolio, parvum atque lactantem, uberibus lupinis inhiantem\nfuisse meministis. quo quidem tempore cum haruspices ex tota\nEtruria convenissent, caedis atque incendia et legum interitum et bellum\ncivile ac domesticum et totius urbis atque imperi occasum appropinquare\ndixerunt, nisi di immortales omni ratione placati suo numine prope fata\nipsa flexissent.\nitaque illorum responsis tum et ludi per decem dies facti\nsunt neque res ulla quae ad placandos deos pertineret praetermissa est.\nidemque iusserunt simulacrum Iovis facere maius et in\nexcelso conlocare et contra atque antea fuerat ad orientem convertere; ac se sperare dixerunt, si illud\nsignum quod videtis solis ortum et forum curiamque conspiceret, fore ut ea consilia quae clam essent inita contra\nsalutem urbis atque imperi inlustrarentur ut a senatu\npopuloque Romano perspici possent. atque illud signum\nconlocandum consules illi locaverunt; sed tanta fuit operis tarditas ut neque superioribus consulibus\nneque nobis ante hodiernum diem conlocaretur.\nhic quis potest esse tam aversus a vero,\ntam\npraeceps, tam mente captus qui neget haec omnia quae videmus\npraecipueque hanc urbem deorum immortalium nutu ac potestate\nadministrari? etenim cum esset ita responsum, caedis,\nincendia, interitum rei publicae comparari, et ea per civis, quae tum propter magnitudinem scelerum non nullis incredibilia\nvidebantur, ea non modo cogitata a nefariis civibus verum etiam suscepta\nesse sensistis. illud vero nonne ita praesens est ut nutu\nIovis optimi\nmaximi factum esse videatur, ut, cum hodierno die mane per\nforum meo iussu et coniurati et eorum indices in aedem Concordiae\nducerentur, eo ipso tempore signum statueretur? quo conlocato\natque ad vos senatumque converso omnia et senatus et vos quae erant contra salutem omnium cogitata inlustrata et patefacta vidistis.\nquo etiam maiore sunt isti odio supplicioque digni qui non\nsolum vestris domiciliis atque tectis sed etiam deorum templis atque\ndelubris sunt funestos ac nefarios ignis inferre conati.\nquibus ego si me restitisse dicam, nimium mihi sumam et\nnon sim ferendus: ille, ille Iuppiter restitit; ille Capitolium, ille\nhaec templa, ille cunctam urbem, ille vos omnis salvos esse voluit.\ndis ego immortalibus ducibus hanc mentem voluntatemque suscepi atque ad\nhaec tanta indicia perveni. iam vero illa Allobrogum\nsollicitatio, iam ab Lentulo ceterisque domesticis hostibus tam dementer\ntantae res creditae et ignotis et barbaris commissaeque litterae numquam\nessent profecto, nisi ab dis immortalibus huic tantae audaciae consilium\nesset ereptum. quid vero? ut homines Galli ex civitate male\npacata, quae gens una restat quae bellum populo Romano facere posse\net non nolle videatur, spem imperi ac rerum\nmaximarum ultro sibi a patriciis hominibus oblatam\nneglegerent vestramque salutem suis opibus anteponerent, id non divinitus esse factum putatis, praesertim qui nos non\npugnando sed tacendo superare potuerunt?\nquam ob rem, Quirites, quoniam ad omnia pulvinaria\nsupplicatio decreta est, celebratote illos dies cum coniugibus ac\nliberis vestris. nam multi saepe honores dis immortalibus\niusti habiti sunt ac debiti, sed profecto iustiores numquam.\nerepti enim estis ex crudelissimo ac miserrimo interitu,\nerepti sine caede, sine sanguine, sine exercitu, sine dimicatione;\ntogati me uno togato duce et imperatore vicistis.\netenim\nrecordamini, Quirites, omnis civilis\ndissensiones, non solum eas quas audistis sed eas quas vosmet ipsi\nmeministis atque vidistis. L.Lucius Sulla P.Publium Sulpicium oppressit: C.Gaium Marium, custodem huius urbis, multosque fortis viros partim\neiecit ex civitate, partim interemit. Cn.Gnaeus Octavius consul armis expulit ex urbe conlegam: omnis hic\nlocus acervis corporum et civium sanguine redundavit.\nsuperavit postea Cinna cum Mario: tum vero clarissimis\nviris interfectis lumina civitatis exstincta sunt. Vltus est huius\nvictoriae crudelitatem postea Sulla: ne dici quidem opus est quanta deminutione civium et quanta calamitate rei publicae. dissensit\nM.Marcus Lepidus a clarissimo et fortissimo viro Q.Quinto Catulo: attulit non tam ipsius interitus rei publicae luctum\nquam ceterorum.\natque illae tamen omnes dissensiones erant eius modi\nquae non ad delendam sed ad commutandam rem publicam pertinerent.\nnon illi nullam esse rem publicam sed in ea quae esset se\nesse principes, neque hanc urbem conflagrare sed se in hac urbe florere\nvoluerunt. atque illae tamen omnes dissensiones, quarum nulla\nexitium rei publicae quaesivit, eius modi fuerunt ut non reconciliatione\nconcordiae sed internicione civium diiudicatae sint. in hoc autem uno post hominum memoriam maximo\ncrudelissimoque bello, quale bellum nulla umquam barbaria cum sua gente gessit, quo in\nbello lex haec fuit a Lentulo, Catilina, Cethego, Cassio constituta ut\nomnes qui salva urbe salvi esse possent in hostium numero ducerentur,\nita me gessi, Quirites, ut salvi omnes conservaremini, et, cum hostes vestri tantum civium superfuturum\nputassent quantum infinitae caedi restitisset, tantum autem urbis\nquantum flamma obire non potuisset, et urbem et civis integros incolumisque servavi.\nquibus pro tantis rebus, Quirites, nullum ego a vobis praemium\nvirtutis, nullum insigne honoris, nullum monumentum laudis\npostulabo praeterquam huius diei memoriam sempiternam. in animis ego vestris omnis triumphos\nmeos, omnia ornamenta honoris, monumenta gloriae, laudis insignia condi\net conlocari volo. nihil me mutum potest delectare, nihil\ntacitum, nihil denique eius modi quod etiam minus digni adsequi\npossint. memoria vestra, Quirites, nostrae res alentur, sermonibus crescent, litterarum monumentis\ninveterascent et conroborabuntur; eandemque diem intellego, quam spero\naeternam fore, propagatam esse et ad salutem urbis et ad memoriam\nconsulatus mei, unoque tempore in hac re publica duos civis exstitisse quorum\nalter finis vestri imperi non terrae sed caeli regionibus terminaret,\nalter huius imperi domicilium sedisque servaret.\nsed quoniam earum rerum quas ego gessi non eadem est fortuna\natque condicio quae illorum qui externa bella gesserunt, quod mihi cum eis vivendum est quos vici ac subegi, illi hostis aut interfectos\naut oppressos reliquerunt, vestrum est, Quirites, si ceteris facta sua\nrecte prosunt, mihi mea ne quando obsint providere. mentes\nenim hominum audacissimorum sceleratae ac nefariae ne vobis nocere\npossent ego providi, ne mihi noceant vestrum est providere.\nquamquam, Quirites, mihi quidem ipsi nihil ab istis iam\nnoceri potest. Magnum enim est in bonis praesidium quod mihi in perpetuum comparatum est, magna in re\npublica dignitas quae me semper tacita defendet, magna vis conscientiae\nquam qui neglegunt, cum me violare volent, se indicabunt.\nest enim nobis is animus, Quirites, ut non modo nullius audaciae cedamus sed etiam\nomnis improbos ultro semper lacessamus. quod si omnis impetus\ndomesticorum hostium depulsus a vobis se in me unum converterit, vobis\nerit videndum, Quirites, qua condicione posthac eos esse velitis qui se pro\nsalute vestra obtulerint invidiae periculisque omnibus: mihi quidem ipsi quid est quod\niam ad vitae fructum possit adquiri, cum praesertim neque in honore\nvestro neque in gloria virtutis quicquam videam altius quo mihi libeat\nascendere?\nillud perficiam profecto, Quirites, ut ea quae gessi in\nconsulatu privatus tuear atque ornem, ut, si qua est invidia in conservanda re publica suscepta, laedat invidos, mihi valeat ad\ngloriam. denique ita me in re publica tractabo ut meminerim\nsemper quae gesserim, curemque ut ea virtute non casu gesta esse\nvideantur. vos, Quirites, quoniam iam est nox, venerati Iovem illum custodem huius urbis ac vestrum in vestra tecta\ndiscedite et ea, quamquam iam est periculum depulsum, tamen aeque ac\npriore nocte custodiis vigiliisque defendite. id ne vobis diutius\nfaciendum sit atque ut in perpetua pace esse possitis providebo,\nQuirites.\nvideo, patres conscripti, in me omnium vestrum ora atque\noculos esse conversos, video vos non solum de vestro ac rei publicae\nverum etiam, si id depulsum sit, de meo periculo esse sollicitos.\nest mihi iucunda in malis et grata in dolore vestra erga\nme voluntas, sed eam per deos immortalis! deponite atque obliti salutis\nmeae de vobis ac de vestris liberis cogitate. mihi si haec\ncondicio consulatus data est ut omnis acerbitates, omnis dolores\ncruciatusque perferrem, feram non solum fortiter verum etiam libenter,\ndum modo meis laboribus vobis populoque Romano dignitas salusque\npariatur.\nego sum ille consul, patres conscripti, cui non forum in quo\nomnis aequitas continetur, non campus consularibus auspiciis\nconsecratus, non curia, summum auxilium omnium gentium, non domus,\ncommune perfugium, non lectus ad quietem datus, non denique haec sedes honoris umquam vacua mortis periculo atque insidiis fuit. ego\nmulta tacui, multa pertuli, multa concessi, multa meo quodam dolore in\nvestro timore sanavi. nunc si hunc exitum consulatus mei di\nimmortales esse voluerunt ut vos populumque Romanum ex caede\nmiserrima, coniuges liberosque vestros virginesque Vestalis ex acerbissima\nvexatione, templa atque delubra, hanc pulcherrimam patriam omnium\nnostrum ex foedissima flamma, totam Italiam ex bello et vastitate\neriperem, quaecumque mihi uni proponetur\nfortuna subeatur. etenim si P.Publius Lentulus suum nomen inductus a vatibus fatale ad perniciem rei\npublicae fore putavit, cur ego non laeter meum consulatum ad salutem\npopuli Romani prope fatalem exstitisse?\nqua re, patres conscripti, consulite vobis, prospicite\npatriae, conservate vos, coniuges, liberos fortunasque vestras, populi\nRomani nomen salutemque defendite; mihi parcere ac de me cogitare\ndesinite. nam primum debeo sperare omnis deos qui huic urbi\npraesident pro eo mihi ac mereor relaturos esse gratiam; deinde, si quid\nobtigerit, aequo animo paratoque moriar. nam neque turpisgravis mors forti viro potest accidere neque immatura consulari nec\nmisera sapienti. nec tamen ego sum ille ferreus qui fratris carissimi\natque amantissimi praesentis maerore non movear horumque omnium lacrimis\na quibus me circumsessum videtis. neque meam mentem non domum\nsaepe revocat exanimata uxor et abiecta metu filia et parvolus filius,\nquem mihi videtur amplecti res publica tamquam obsidem consulatus mei,\nneque ille qui exspectans huius exitum diei stat in conspectu meo gener.\nmoveor his rebus omnibus, sed in eam partem uti salvi sint vobiscum omnes, etiam si me vis aliqua oppresserit,\npotius quam et illi et nos una rei\npublicae peste pereamus.\nqua re, patres conscripti, incumbite ad salutem rei publicae,\ncircumspicite omnis procellas quae impendent nisi providetis.\nnon\nTi.Tiberius Gracchus quod iterum tribunus plebis fieri voluit, non C.Gaius Gracchus quod agrarios concitare conatus est, non L.Lucius Saturninus quod C.Gaium Memmium occidit, in discrimen aliquod atque in vestrae\nseveritatis iudicium adducitur: tenentur ei qui ad urbis incendium, ad\nvestram omnium caedem, ad Catilinam accipiendum Romae restiterunt,\ntenentur litterae, signa, manus, denique unius cuiusque confessio:\nsollicitantur Allobroges, servitia excitantur, Catilina arcessitur, id\nest initum consilium ut interfectis omnibus nemo ne ad deplorandum\nquidem populi Romani nomen atque ad lamentandam tanti imperi calamitatem\nrelinquatur.\nhaec omnia indices detulerunt, rei confessi sunt, vos multis\niam iudiciis iudicavistis, primum quod mihi gratias egistis singularibus\nverbis et mea virtute atque diligentia perditorum hominum coniurationem\npatefactam esse decrevistis, deinde quod P.Publium Lentulum se abdicare praetura coegistis; tum quod eum et ceteros de quibus iudicastis\nin custodiam dandos censuistis, maximeque quod meo nomine supplicationem\ndecrevistis, qui honos togato habitus ante me est nemini; postremo\nhesterno die praemia legatis Allobrogum Titoque Volturcio dedistis\namplissima. quae sunt omnia eius modi ut ei qui in custodiam nominatim dati sunt sine ulla dubitatione a\nvobis damnati esse videantur.\nsed ego institui referre ad vos, patres conscripti, tamquam integrum, et de facto\nquid iudicetis et de poena quid censeatis. illa praedicam\nquae sunt consulis. ego magnum in re publica versari furorem\net nova quaedam misceri et concitari mala iam pridem videbam, sed hanc\ntantam, tam exitiosam haberi coniurationem a civibus numquam putavi.\nnunc quicquid est, quocumque vestrae mentes inclinant\natque sententiae, statuendum vobis ante noctem est. quantum\nfacinus ad vos delatum sit videtis. huic si paucos putatis\nadfinis esse, vehementer erratis. Latius opinione disseminatum est hoc\nmalum; manavit non solum per Italiam verum etiam transcendit Alpis et\nobscure serpens multas iam provincias occupavit. id opprimi\nsustentando et prolatando nullo pacto potest; quacumque ratione placet\nceleriter vobis vindicandum est.\nvideo duas adhuc esse sententias, unam D. Silani qui censet\neos qui haec delere conati sunt morte esse multandos, alteram C.Gaii Caesaris qui mortis poenam removet, ceterorum suppliciorum\nomnis acerbitates amplectitur. Vterque et pro sua dignitate et pro rerum magnitudine in summa severitate versatur.\nalter eos qui nos omnis, qui populum Romanum vita privare\nconati sunt, qui delere imperium, qui populi Romani nomen exstinguere, punctum\ntemporis frui vita et hoc communi spiritu non putat oportere atque hoc\ngenus poenae saepe in improbos civis in hac re publica esse usurpatum\nrecordatur. alter intellegit mortem a dis immortalibus non esse supplici causa constitutam, sed aut\nnecessitatem naturae aut laborum ac miseriarum quietem. itaque eam sapientes numquam inviti, fortes saepe\netiam libenter oppetiverunt. vincula vero et ea sempiterna certe ad singularem\npoenam nefarii sceleris inventa sunt. municipiis dispertiri\niubet. habere videtur ista res iniquitatem, si imperare\nvelis, difficultatem, si rogare.\ndecernatur tamen, si placet. ego enim suscipiam\net, ut spero, reperiam qui id quod salutis omnium causa statueritis non\nputent esse suae dignitatis recusare. adiungit gravem poenam\nmunicipiis, si quis eorum vincula ruperit; horribilis custodias circumdat\net dignas scelere hominum perditorum; sancit ne quis eorum poenam quos\ncondemnat aut per senatum aut per populum levare possit; eripit etiam spem quae sola hominem in miseriis consolari\nsolet. bona praeterea publicari iubet; vitam solam relinquit\nnefariis hominibus: quam si eripuisset, multas uno dolore animi atque\ncorporis miserias\net omnis scelerum poenas ademisset.\nitaque ut aliqua in vita formido improbis esset\nproposita, apud inferos eius modi quaedam illi antiqui supplicia impiis\nconstituta esse voluerunt, quod videlicet intellegebant his remotis non\nesse mortem ipsam pertimescendam.\nnunc, patres conscripti, ego mea video quid intersit.\nsi eritis secuti sententiam C.Gaii Caesaris, quoniam hanc is in re publica viam quae popularis\nhabetur secutus est, fortasse minus erunt hoc auctore et cognitore\nhuiusce sententiae mihi populares impetus pertimescendi; sin illam\nalteram, nescio an amplius mihi negoti contrahatur. sed tamen\nmeorum periculorum rationes utilitas rei publicae vincat. habemus enim a Caesare, sicut ipsius dignitas et\nmaiorum eius amplitudo postulabat, sententiam tamquam obsidem perpetuae\nin rem publicam voluntatis. intellectum est quid interesset\ninter levitatem contionatorum et animum vere popularem saluti populi\nconsulentem.\nvideo de istis qui se popularis haberi volunt abesse non\nneminem, ne de capite videlicet civium Romanorum sententiam ferat.\nis et nudius tertius in custodiam civis Romanos dedit et\nsupplicationem mihi decrevit et indices hesterno die maximis praemiis\nadfecit. iam hoc nemini dubium est qui reo custodiam,\nquaesitori gratulationem, indici praemium decrerit, quid de tota re et causa iudicarit. at vero C.Gaius Caesar intellegit legem Semproniam esse de civibus Romanis\nconstitutam; qui autem rei publicae sit hostis eum civem esse nullo modo\nposse: denique ipsum latorem Semproniae legis iussu populi poenas rei publicae dependisse. idem ipsum Lentulum, largitorem et\nprodigum, non putat, cum de pernicie populi Romani, exitio huius urbis\ntam acerbe, tam crudeliter cogitarit, etiam appellari posse popularem.\nitaque homo mitissimus atque lenissimus non dubitat P.Publium Lentulum aeternis tenebris vinculisque mandare et sancit in\nposterum ne quis huius supplicio levando se iactare et in pernicie populi Romani posthac popularis esse\npossit. adiungit etiam publicationem bonorum, ut omnis animi\ncruciatus et corporis etiam egestas ac mendicitas consequatur.\nquam ob rem, sive hoc statueritis, dederitis mihi comitem ad\ncontionem populo carum atque iucundum, sive Silani sententiam sequi\nmalueritis, facile me atque vos crudelitatis vituperatione populus Romanus\nliberabit\n, atque obtinebo eam multo leniorem fuisse. quamquam,\npatres conscripti, quae potest esse in tanti sceleris immanitate\npunienda crudelitas? ego enim de meo sensu iudico.\nnam ita mihi salva re publica vobiscum perfrui liceat ut\nego, quod in hac causa vehementior sum, non atrocitate animi\nmoveor — quis enim est me mitior? — sed singulari quadam humanitate et\nmisericordia. videor enim mihi videre hanc urbem, lucem orbis\nterrarum atque arcem omnium gentium, subito uno incendio concidentem.\ncerno animo sepulta in patria miseros atque insepultos acervos civium, versatur mihi ante\noculos aspectus Cethegi et furor in vestra caede bacchantis.\ncum vero mihi proposui regnantem Lentulum, sicut ipse\nse ex fatis sperasse confessus est, purpuratum esse huic Gabinium, cum exercitu venisse Catilinam, tum lamentationem\nmatrum familias, tum fugam virginum atque puerorum ac\nvexationem virginum Vestalium perhorresco, et, quia mihi vehementer haec\nvidentur misera atque miseranda, idcirco in eos qui ea perficere\nvoluerunt me severum vehementemque praebebo. etenim quaero, si quis\npater familias, liberis suis a servo interfectis, uxore occisa, incensa\ndomo, supplicium de servis\nnon quam acerbissimum sumpserit, utrum is clemens ac misericors an\ninhumanissimus et crudelissimus esse videatur? mihi vero\nimportunus ac ferreus qui non dolore et cruciatu nocentis suum dolorem cruciatumque lenierit. sic nos in his hominibus qui nos, qui\nconiuges, qui liberos nostros trucidare voluerunt, qui singulas unius\ncuiusque nostrum domos et hoc universum rei publicae domicilium delere\nconati sunt, qui id egerunt ut gentem Allobrogum in vestigiis huius\nurbis atque in cinere deflagrati imperi conlocarent, si vehementissimi\nfuerimus, misericordes habebimur; sin remissiores esse voluerimus,\nsummae nobis crudelitatis in patriae civiumque pernicie fama subeunda\nest.\nNisi vero cuipiam L.Lucius Caesar, vir fortissimus et amantissimus rei publicae,\ncrudelior nudius tertius visus est, cum sororis suae, feminae\nlectissimae, virum praesentem et audientem vita privandum esse dixit, cum\navum suum iussu consulis interfectum filiumque eius impuberem legatum a\npatre missum in carcere necatum esse dixit. quorum quod simile factum, quod initum\ndelendae rei publicae consilium? largitionis voluntas tum in\nre publica versata est et partium quaedam contentio. atque illo tempore huius avus Lentuli, vir clarissimus, armatus Gracchum est persecutus. ille etiam grave\ntum volnus accepit, ne quid de summa rei publicae minueretur; hic ad evertenda fundamenta rei\npublicae Gallos arcessit, servitia\nconcitat, Catilinam vocat, attribuit nos trucidandos Cethego et ceteros\ncivis interficiendos Gabinio, urbem inflammandam Cassio, totam Italiam vastandam diripiendamque Catilinae.\nvereamini minus censeo ne in hoc scelere tam immani ac nefando aliquid severius statuisse videamini: multo magis est verendum ne remissione\npoenae crudeles in patriam quam ne severitate animadversionis nimis\nvehementes in acerbissimos hostis fuisse videamur.\nsed ea quae exaudio, patres conscripti, dissimulare non\npossum. iaciuntur enim voces quae perveniunt ad auris meas\neorum qui vereri videntur ut habeam satis praesidi ad ea quae vos statueritis hodierno die\ntransigenda. omnia et provisa et parata et constituta\nsunt, patres conscripti, cum mea summa cura atque diligentia tum\nmulto etiam maiore populi Romani ad summum imperium retinendum et ad\ncommunis fortunas conservandas voluntate. omnes adsunt omnium\nordinum homines, omnium generum, omnium denique aetatum; plenum est forum, plena templa circum forum, pleni\nomnes aditus huius templi ac loci. causa est enim post urbem conditam haec inventa sola\nin qua omnes sentirent unum atque idem praeter eos\nqui, cum sibi viderent esse pereundum, cum omnibus potius quam soli\nperire voluerunt.\nhosce ego homines excipio et secerno libenter, neque in\nimproborum civium sed in acerbissimorum hostium numero habendos puto.\nceteri vero, di immortales! qua frequentia, quo studio,\nqua virtute ad communem salutem dignitatemque consentiunt!\nquid ego hic equites Romanos commemorem? qui vobis ita\nsummam ordinis consilique concedunt ut vobiscum de amore rei publicae\ncertent; quos ex multorum annorum dissensione huius ordinis ad\nsocietatem concordiamque revocatos hodiernus dies vobiscum atque haec\ncausa coniungit. quam si coniunctionem in consulatu\nconfirmatam meo perpetuam in re publica tenuerimus, confirmo vobis\nnullum posthac malum civile ac domesticum ad ullam rei publicae partem\nesse venturum. Pari studio defendendae rei publicae convenisse video\ntribunos aerarios, fortissimos viros; scribas item universos quos, cum\ncasu hic dies ad aerarium frequentasset, video ab exspectatione sortis\nad salutem communem esse conversos.\nomnis ingenuorum adest multitudo, etiam tenuissimorum.\nquis est enim cui non haec templa, aspectus urbis,\npossessio libertatis, lux denique haec ipsa et commune patriae solum cum sit carum tum vero dulce atque iucundum?\n\noperae pretium est, patres conscripti, libertinorum hominum\nstudia cognoscere qui, sua virtute fortunam huius civitatis consecuti, vere hanc suam patriam\nesse iudicant quam quidam hic nati, et summo nati loco, non patriam suam sed urbem hostium esse iudicaverunt.\nsed quid ego hosce ordines atque homines commemoro quos privatae fortunae, quos communis res publica,\nquos denique libertas ea quae dulcissima est ad salutem patriae\ndefendendam excitavit? servus est nemo, qui modo tolerabili condicione sit servitutis, qui non audaciam civium\nperhorrescat, qui non haec stare cupiat, qui non quantum audet et quantum potest conferat ad salutem voluntatis.\nqua re si quem vestrum forte commovet hoc quod auditum est,\nlenonem quendam Lentuli concursare circum tabernas, pretio sperare\nsollicitari posse animos egentium atque imperitorum, est id quidem\ncoeptum atque temptatum, sed nulli sunt inventi tam aut fortuna miseri\naut voluntate perditi qui non illum ipsum sellae atque operis et\nquaestus cotidiani locum, qui non cubile ac lectulum suum, qui denique non cursum hunc otiosum vitae suae salvum esse\nvelint. multo vero maxima pars eorum qui in tabernis sunt,\nimmo vero — id enim potius est dicendum — genus hoc universum\namantissimum est oti. etenim omne instrumentum, omnis opera\natque quaestus frequentia civium sustentatur, alitur otio; quorum si\nquaestus occlusis tabernis minui solet, quid tandem incensis futurum\nfuit?\nquae cum ita sint, patres conscripti, vobis populi Romani\npraesidia non desunt: vos ne populo Romano deesse videamini providete.\n\n\nhabetis consulem ex plurimis periculis et insidiis atque ex\nmedia morte non ad vitam suam sed ad salutem vestram reservatum.\nomnes ordines ad conservandam rem publicam mente, voluntate, voce consentiunt. obsessa facibus et telis impiae\nconiurationis vobis supplex manus tendit patria communis, vobis se,\nvobis vitam omnium civium, vobis arcem et Capitolium, vobis aras\nPenatium, vobis illum ignem Vestae sempiternum, vobis omnium deorum\ntempla atque delubra, vobis muros atque urbis tecta commendat.\npraeterea de vestra vita, de coniugum vestrarum atque\nliberorum anima, de fortunis omnium, de sedibus, de focis vestris hodierno die vobis iudicandum est.\nhabetis ducem memorem vestri, oblitum sui, quae non semper\nfacultas datur; habetis omnis ordines, omnis homines, universum populum\nRomanum, id quod in civili causa hodierno die primum videmus, unum atque\nidem sentientem. cogitate quantis laboribus fundatum\nimperium, quanta virtute stabilitam libertatem, quanta deorum\nbenignitate auctas exaggeratasque fortunas una nox paene delerit. id ne umquam posthac non modo non confici sed ne cogitari quidem possit a civibus hodierno die\nprovidendum est. atque haec, non ut vos qui mihi studio paene\npraecurritis excitarem, locutus sum, sed ut mea vox quae debet esse in\nre publica princeps officio functa consulari videretur.\nnunc ante quam ad sententiam redeo, de me pauca dicam.\nego, quanta manus est coniuratorum, quam videtis esse\npermagnam, tantam me inimicorum multitudinem suscepisse video; sed eam\nturpem iudico et infirmam et abiectam. quod si aliquando alicuius furore et\nscelere concitata manus ista plus valuerit quam vestra ac rei publicae\ndignitas, me tamen meorum factorum atque consiliorum numquam, patres\nconscripti, paenitebit. etenim mors, quam illi fortasse minitantur, omnibus est parata: vitae tantam laudem\nquanta vos me vestris decretis honestastis nemo est adsecutus; ceteris\nenim semper bene gesta, mihi uni conservata re publica gratulationem decrevistis.\nsit Scipio clarus ille cuius consilio atque virtute Hannibal\nin Africam redire atque Italia decedere coactus est, ornetur alter eximia laude Africanus qui\nduas urbis huic imperio infestissimas Karthaginem Numantiamque delevit,\nhabeatur vir egregius Paulus ille cuius currum rex potentissimus quondam\net nobilissimus Perses honestavit, sit aeterna gloria Marius qui bis\nItaliam obsidione et metu servitutis liberavit, anteponatur omnibus\nPompeius cuius res gestae atque virtutes isdem quibus solis cursus\nregionibus ac terminis continentur: erit profecto inter horum laudes\naliquid loci nostrae gloriae, nisi forte maius est patefacere nobis\nprovincias quo exire possimus quam curare ut etiam illi qui absunt\nhabeant quo victores revertantur.\nquamquam est uno loco condicio melior externae victoriae quam\ndomesticae, quod hostes alienigenae aut oppressi serviunt aut recepti beneficio se obligatos putant, qui autem ex numero civium\ndementia aliqua depravati hostes patriae semel esse coeperunt, eos, cum\na pernicie rei publicae reppuleris, nec vi coercere nec beneficio\nplacare possis. qua re mihi cum perditis civibus aeternum\nbellum susceptum esse video. id ego vestro bonorumque omnium\nauxilio memoriaque tantorum periculorum, quae non modo in hoc populo qui\nservatus est sed in omnium gentium sermonibus ac mentibus semper haerebit, a me\natque a meis facile propulsari posse confido. neque ulla\nprofecto tanta vis reperietur quae coniunctionem vestram equitumque Romanorum et tantam conspirationem bonorum\nomnium confringere et labefactare possit.\nquae cum ita sint, pro imperio, pro exercitu, pro provincia\nquam neglexi, pro triumpho ceterisque laudis insignibus quae sunt a me\npropter urbis vestraeque salutis custodiam repudiata, pro clientelis hospitiisque provincialibus quae tamen urbanis opibus non minore labore tueor\nquam comparo, pro his igitur omnibus rebus, pro meis in vos singularibus\nstudiis proque hac quam perspicitis ad conservandam rem publicam diligentia nihil a vobis nisi huius\ntemporis totiusque mei consulatus memoriam postulo: quae dum erit in\nvestris fixa mentibus, tutissimo me muro saeptum esse arbitrabor.\nquod si meam spem vis improborum fefellerit atque\nsuperaverit, commendo vobis parvum meum filium, cui profecto satis erit\npraesidi non solum ad salutem verum etiam ad dignitatem, si eius qui\nhaec omnia suo solius periculo conservarit illum filium esse memineritis.\nquapropter de summa salute vestra\npopulique Romani, de vestris\nconiugibus ac liberis, de aris ac focis, de fanis atque templis, de\ntotius urbis tectis ac sedibus, de imperio ac libertate, de salute\nItaliae, de universa re publica decernite diligenter, ut instituistis,\nac fortiter. habetis eum consulem qui et parere vestris\ndecretis non dubitet et ea quae statueritis, quoad vivet, defendere et\nper se ipsum praestare possit.\n","locs":[{"loc":"urn:cts:latinLit:phi0474.phi013:1.1","start":0,"length":576},{"loc":"urn:cts:latinLit:phi0474.phi013:1.2","start":576,"length":426},{"loc":"urn:cts:latinLit:phi0474.phi013:1.3","start":1002,"length":651},{"loc":"urn:cts:latinLit:phi0474.phi013:1.4","start":1653,"length":975},{"loc":"urn:cts:latinLit:phi0474.phi013:1.5","start":2628,"length":669},{"loc":"urn:cts:latinLit:phi0474.phi013:1.6","start":3297,"length":655},{"loc":"urn:cts:latinLit:phi0474.phi013:1.7","start":3952,"length":759},{"loc":"urn:cts:latinLit:phi0474.phi013:1.8","start":4711,"length":691},{"loc":"urn:cts:latinLit:phi0474.phi013:1.9","start":5402,"length":869},{"loc":"urn:cts:latinLit:phi0474.phi013:1.10","start":6271,"length":645},{"loc":"urn:cts:latinLit:phi0474.phi013:1.11","start":6916,"length":722},{"loc":"urn:cts:latinLit:phi0474.phi013:1.12","start":7638,"length":563},{"loc":"urn:cts:latinLit:phi0474.phi013:1.13","start":8201,"length":672},{"loc":"urn:cts:latinLit:phi0474.phi013:1.14","start":8873,"length":566},{"loc":"urn:cts:latinLit:phi0474.phi013:1.15","start":9439,"length":719},{"loc":"urn:cts:latinLit:phi0474.phi013:1.16","start":10158,"length":852},{"loc":"urn:cts:latinLit:phi0474.phi013:1.17","start":11010,"length":798},{"loc":"urn:cts:latinLit:phi0474.phi013:1.18","start":11808,"length":715},{"loc":"urn:cts:latinLit:phi0474.phi013:1.19","start":12523,"length":823},{"loc":"urn:cts:latinLit:phi0474.phi013:1.20","start":13346,"length":686},{"loc":"urn:cts:latinLit:phi0474.phi013:1.21","start":14032,"length":719},{"loc":"urn:cts:latinLit:phi0474.phi013:1.22","start":14751,"length":694},{"loc":"urn:cts:latinLit:phi0474.phi013:1.23","start":15445,"length":523},{"loc":"urn:cts:latinLit:phi0474.phi013:1.24","start":15968,"length":496},{"loc":"urn:cts:latinLit:phi0474.phi013:1.25","start":16464,"length":422},{"loc":"urn:cts:latinLit:phi0474.phi013:1.26","start":16886,"length":525},{"loc":"urn:cts:latinLit:phi0474.phi013:1.27","start":17411,"length":947},{"loc":"urn:cts:latinLit:phi0474.phi013:1.28","start":18358,"length":493},{"loc":"urn:cts:latinLit:phi0474.phi013:1.29","start":18851,"length":896},{"loc":"urn:cts:latinLit:phi0474.phi013:1.30","start":19747,"length":855},{"loc":"urn:cts:latinLit:phi0474.phi013:1.31","start":20602,"length":683},{"loc":"urn:cts:latinLit:phi0474.phi013:1.32","start":21285,"length":644},{"loc":"urn:cts:latinLit:phi0474.phi013:1.33","start":21929,"length":613},{"loc":"urn:cts:latinLit:phi0474.phi013:2.1","start":22542,"length":826},{"loc":"urn:cts:latinLit:phi0474.phi013:2.2","start":23368,"length":494},{"loc":"urn:cts:latinLit:phi0474.phi013:2.3","start":23862,"length":771},{"loc":"urn:cts:latinLit:phi0474.phi013:2.4","start":24633,"length":687},{"loc":"urn:cts:latinLit:phi0474.phi013:2.5","start":25320,"length":820},{"loc":"urn:cts:latinLit:phi0474.phi013:2.6","start":26140,"length":844},{"loc":"urn:cts:latinLit:phi0474.phi013:2.7","start":26984,"length":638},{"loc":"urn:cts:latinLit:phi0474.phi013:2.8","start":27622,"length":510},{"loc":"urn:cts:latinLit:phi0474.phi013:2.9","start":28132,"length":485},{"loc":"urn:cts:latinLit:phi0474.phi013:2.10","start":28617,"length":954},{"loc":"urn:cts:latinLit:phi0474.phi013:2.11","start":29571,"length":900},{"loc":"urn:cts:latinLit:phi0474.phi013:2.12","start":30471,"length":683},{"loc":"urn:cts:latinLit:phi0474.phi013:2.13","start":31154,"length":606},{"loc":"urn:cts:latinLit:phi0474.phi013:2.14","start":31760,"length":1001},{"loc":"urn:cts:latinLit:phi0474.phi013:2.15","start":32761,"length":658},{"loc":"urn:cts:latinLit:phi0474.phi013:2.16","start":33419,"length":479},{"loc":"urn:cts:latinLit:phi0474.phi013:2.17","start":33898,"length":571},{"loc":"urn:cts:latinLit:phi0474.phi013:2.18","start":34469,"length":1024},{"loc":"urn:cts:latinLit:phi0474.phi013:2.19","start":35493,"length":968},{"loc":"urn:cts:latinLit:phi0474.phi013:2.20","start":36461,"length":958},{"loc":"urn:cts:latinLit:phi0474.phi013:2.21","start":37419,"length":705},{"loc":"urn:cts:latinLit:phi0474.phi013:2.22","start":38124,"length":592},{"loc":"urn:cts:latinLit:phi0474.phi013:2.23","start":38716,"length":671},{"loc":"urn:cts:latinLit:phi0474.phi013:2.24","start":39387,"length":595},{"loc":"urn:cts:latinLit:phi0474.phi013:2.25","start":39982,"length":988},{"loc":"urn:cts:latinLit:phi0474.phi013:2.26","start":40970,"length":743},{"loc":"urn:cts:latinLit:phi0474.phi013:2.27","start":41713,"length":848},{"loc":"urn:cts:latinLit:phi0474.phi013:2.28","start":42561,"length":623},{"loc":"urn:cts:latinLit:phi0474.phi013:2.29","start":43184,"length":614},{"loc":"urn:cts:latinLit:phi0474.phi013:3.1","start":43798,"length":362},{"loc":"urn:cts:latinLit:phi0474.phi013:3.2","start":44160,"length":637},{"loc":"urn:cts:latinLit:phi0474.phi013:3.3","start":44797,"length":767},{"loc":"urn:cts:latinLit:phi0474.phi013:3.4","start":45564,"length":931},{"loc":"urn:cts:latinLit:phi0474.phi013:3.5","start":46495,"length":670},{"loc":"urn:cts:latinLit:phi0474.phi013:3.6","start":47165,"length":753},{"loc":"urn:cts:latinLit:phi0474.phi013:3.7","start":47918,"length":561},{"loc":"urn:cts:latinLit:phi0474.phi013:3.8","start":48479,"length":766},{"loc":"urn:cts:latinLit:phi0474.phi013:3.9","start":49245,"length":654},{"loc":"urn:cts:latinLit:phi0474.phi013:3.10","start":49899,"length":1119},{"loc":"urn:cts:latinLit:phi0474.phi013:3.11","start":51018,"length":815},{"loc":"urn:cts:latinLit:phi0474.phi013:3.12","start":51833,"length":551},{"loc":"urn:cts:latinLit:phi0474.phi013:3.13","start":52384,"length":688},{"loc":"urn:cts:latinLit:phi0474.phi013:3.14","start":53072,"length":1335},{"loc":"urn:cts:latinLit:phi0474.phi013:3.15","start":54407,"length":839},{"loc":"urn:cts:latinLit:phi0474.phi013:3.16","start":55246,"length":921},{"loc":"urn:cts:latinLit:phi0474.phi013:3.17","start":56167,"length":971},{"loc":"urn:cts:latinLit:phi0474.phi013:3.18","start":57138,"length":689},{"loc":"urn:cts:latinLit:phi0474.phi013:3.19","start":57827,"length":637},{"loc":"urn:cts:latinLit:phi0474.phi013:3.20","start":58464,"length":658},{"loc":"urn:cts:latinLit:phi0474.phi013:3.21","start":59122,"length":809},{"loc":"urn:cts:latinLit:phi0474.phi013:3.22","start":59931,"length":1105},{"loc":"urn:cts:latinLit:phi0474.phi013:3.23","start":61036,"length":410},{"loc":"urn:cts:latinLit:phi0474.phi013:3.24","start":61446,"length":801},{"loc":"urn:cts:latinLit:phi0474.phi013:3.25","start":62247,"length":966},{"loc":"urn:cts:latinLit:phi0474.phi013:3.26","start":63213,"length":842},{"loc":"urn:cts:latinLit:phi0474.phi013:3.27","start":64055,"length":743},{"loc":"urn:cts:latinLit:phi0474.phi013:3.28","start":64798,"length":529},{"loc":"urn:cts:latinLit:phi0474.phi013:3.29","start":65327,"length":635},{"loc":"urn:cts:latinLit:phi0474.phi013:4.1","start":65962,"length":591},{"loc":"urn:cts:latinLit:phi0474.phi013:4.2","start":66553,"length":972},{"loc":"urn:cts:latinLit:phi0474.phi013:4.3","start":67525,"length":1041},{"loc":"urn:cts:latinLit:phi0474.phi013:4.4","start":68566,"length":770},{"loc":"urn:cts:latinLit:phi0474.phi013:4.5","start":69336,"length":685},{"loc":"urn:cts:latinLit:phi0474.phi013:4.6","start":70021,"length":819},{"loc":"urn:cts:latinLit:phi0474.phi013:4.7","start":70840,"length":1015},{"loc":"urn:cts:latinLit:phi0474.phi013:4.8","start":71855,"length":852},{"loc":"urn:cts:latinLit:phi0474.phi013:4.9","start":72707,"length":666},{"loc":"urn:cts:latinLit:phi0474.phi013:4.10","start":73373,"length":1159},{"loc":"urn:cts:latinLit:phi0474.phi013:4.11","start":74532,"length":856},{"loc":"urn:cts:latinLit:phi0474.phi013:4.12","start":75388,"length":1208},{"loc":"urn:cts:latinLit:phi0474.phi013:4.13","start":76596,"length":1159},{"loc":"urn:cts:latinLit:phi0474.phi013:4.14","start":77755,"length":789},{"loc":"urn:cts:latinLit:phi0474.phi013:4.15","start":78544,"length":936},{"loc":"urn:cts:latinLit:phi0474.phi013:4.16","start":79480,"length":875},{"loc":"urn:cts:latinLit:phi0474.phi013:4.17","start":80355,"length":773},{"loc":"urn:cts:latinLit:phi0474.phi013:4.18","start":81128,"length":786},{"loc":"urn:cts:latinLit:phi0474.phi013:4.19","start":81914,"length":669},{"loc":"urn:cts:latinLit:phi0474.phi013:4.20","start":82583,"length":657},{"loc":"urn:cts:latinLit:phi0474.phi013:4.21","start":83240,"length":742},{"loc":"urn:cts:latinLit:phi0474.phi013:4.22","start":83982,"length":810},{"loc":"urn:cts:latinLit:phi0474.phi013:4.23","start":84792,"length":852},{"loc":"urn:cts:latinLit:phi0474.phi013:4.24","start":85644,"length":427}]}
{"id":"urn:cts:latinLit:phi0474.phi014.perseus-lat2","text":"quae precatus a dis immortalibus sum,\niudices, more institutoque maiorum illo die quo auspicato comitiis centuriatis L.Lucium Murenam consulem renuntiavi, ut ea res mihi\nfidei\nmagistratuique meo, populo plebique Romanae bene atque feliciter eveniret,\neadem\nprecor ab isdem dis immortalibus ob eiusdem hominis consulatum una cum salute\nobtinendum, et ut vestrae mentes atque sententiae cum populi Romani voluntatibus\nsuffragiisque consentiant, eaque res vobis populoque Romano pacem, tranquillitatem,\notium concordiamque adferat. quod si illa sollemnis comitiorum precatio\nconsularibus auspiciis consecrata tantam habet in se vim et religionem quantam rei\npublicae dignitas postulat, idem ego sum precatus ut eis quoque hominibus quibus hic\nconsulatus me rogante datus esset ea res fauste feliciter prospereque eveniret.\nquae cum ita sint, iudices, et cum\nomnis deorum immortalium potestas aut translata sit ad vos aut certe communicata vobiscum, idem\nconsulem vestrae\nfidei commendat qui antea dis immortalibus commendavit, ut eiusdem hominis voce et\ndeclaratus consul et defensus beneficium populi Romani cum vestra atque omnium\ncivium salute tueatur.\net quoniam in hoc officio studium meae defensionis ab accusatoribus atque\netiam ipsa susceptio causae reprensa est, ante quam pro L.Lucio Murena dicere instituo, pro me ipso pauca dicam, non quo mihi potior\nhoc quidem tempore sit offici mei quam huiusce salutis defensio, sed\nut meo facto vobis probato maiore auctoritate ab huius honore fama fortunisque\nomnibus inimicorum impetus propulsare possim.\net primum M.Marco Catoni vitam ad certam rationis\nnormam derigenti et diligentissime perpendenti\nmomenta officiorum omnium de officio meo respondebo. negat fuisse rectum\nCato me et consulem et legis ambitus latorem et tam severe gesto consulatu causam\nL.Lucii Murenae attingere. cuius reprehensio me\nvehementer movet, non solum ut vobis, iudices, quibus maxime debeo, verum etiam ut\nipsi Catoni, gravissimo atque integerrimo viro, rationem facti mei probem. A quo\ntandem, M.Marce Cato, est aequius consulem defendi quam a\nconsule? quis mihi in re publica potest aut debet esse coniunctior quam\nis cui res publica a me iam traditur sustinenda magnis meis laboribus et periculis\nsustentata? quod si in eis rebus repetendis\nquae mancipi sunt is periculum iudici praestare debet qui se nexu obligavit, profecto etiam rectius in\niudicio consulis designati is potissimum consul qui consulem declaravit auctor benefici populi Romani\ndefensorque periculi esse debebit.\nac\nsi, ut non nullis in civitatibus fieri solet, patronus huic causae publice\nconstitueretur, is potissimum summo honore adfecto defensor daretur qui eodem\nhonore praeditus non minus adferret ad dicendum auctoritatis quam facultatis.\nquod si e portu solventibus ei qui iam in portum ex\nalto invehuntur praecipere summo studio solent et tempestatum rationem et\npraedonum et locorum, quod natura adfert ut eis faveamus qui eadem pericula quibus nos perfuncti\nsumus ingrediantur, quo tandem me esse animo oportet prope iam ex magna iactatione\nterram videntem in hunc cui video maximas rei publicae tempestates esse subeundas?\nqua re si est boni consulis non solum videre quid agatur verum etiam\nprovidere quid futurum sit, ostendam alio loco quantum salutis communis intersit\nduos consules in re publica Kalendis Ianuariis esse.\nquod si ita est, non tam me officium debuit ad hominis amici\nfortunas quam res publica consulem ad communem salutem defendendam vocare.\n\nnam quod legem de ambitu tuli, certe ita tuli ut eam quam mihimet ipsi\niam pridem tulerim de civium\npericulis defendendis non abrogarem. etenim si largitionem factam esse confiterer\nidque recte factum esse defenderem, facerem improbe, etiam si alius legem tulisset;\ncum vero nihil commissum contra legem esse defendam, quid est quod meam defensionem\nlatio legis impediat?\nnegat esse eiusdem severitatis Catilinam exitium rei publicae\nintra moenia molientem verbis et paene imperio ex urbe expulisse et nunc\npro L.Lucio Murena dicere. ego autem has\npartis lenitatis et misericordiae quas me natura ipsa docuit\nsemper egi libenter, illam vero gravitatis severitatisque personam non appetivi, sed\nab re publica mihi impositam sustinui, sicut huius imperi dignitas in summo periculo\ncivium postulabat. quod si tum, cum res publica vim et severitatem\ndesiderabat, vici naturam et tam vehemens fui quam cogebar, non quam volebam, nunc\ncum omnes me causae ad misericordiam atque ad humanitatem\nvocent, quanto tandem studio debeo naturae meae consuetudinique servire?\nac de officio defensionis meae ac de ratione accusationis tuae\nfortasse etiam alia in parte orationis dicendum nobis erit.\nsed me, iudices, non minus hominis sapientissimi atque ornatissimi, Ser.\nSulpici, conquestio quam Catonis accusatio commovebat qui gravissime et acerbissime\nse ferre dixit me familiaritatis necessitudinisque\noblitum causam L.Lucii Murenae contra se defendere.\nhuic ego, iudices, satis facere cupio vosque adhibere arbitros.\nnam cum grave est vere accusari in amicitia, tum, etiam si falso\naccuseris, non est neglegendum. ego, Ser. Sulpici, me in petitione tua\ntibi omnia studia atque officia pro nostra necessitudine et debuisse confiteor et\npraestitisse arbitror. nihil tibi consulatum petenti a me defuit quod\nesset aut ab amico aut a gratioso aut a consule postulandum.\nabiit illud tempus; mutata ratio est.\nsic existimo, sic mihi persuadeo, me tibi contra honorem\nMurenae quantum tu a me\npostulare ausus sis, tantum debuisse, contra salutem nihil debere.\nneque enim, si tibi tum cum peteres consulatum\nstudui, nunc cum Murenam ipsum petas, adiutor eodem pacto esse\ndebeo. atque hoc non modo non laudari sed ne concedi quidem potest\nut amicis nostris accusantibus non etiam alienissimos defendamus.\nmihi autem cum Murena, iudices, et magna et vetus amicitia est, quae in\ncapitis dimicatione a Ser. Sulpicio non idcirco obruetur quod ab eodem in\nhonoris contentione superata est. quae si causa non esset, tamen vel\ndignitas hominis vel honoris eius quem adeptus est amplitudo summam mihi superbiae crudelitatisque infamiam\ninussisset, si hominis et suis et populi Romani ornamentis amplissimi causam tanti\npericuli repudiassem. neque enim iam mihi licet neque est integrum ut\nmeum laborem hominum periculis sublevandis non impertiam. nam cum praemia\nmihi tanta pro hac industria sint data quanta antea nemini, sic existimo,\nlabores quos in petitione exceperis, eos, cum adeptus sis, deponere,\nesse hominis et\nastuti et ingrati.\nquod si licet desinere, si te auctore possum, si nulla inertiae\ninfamia, nulla superbiae turpitudo, nulla inhumanitatis culpa suscipitur, ego vero\nlibenter desino. sin autem fuga laboris desidiam,\nrepudiatio supplicum superbiam, amicorum neglectio improbitatem coarguit, nimirum\nhaec causa est eius modi quam nec industrius\nquisquam nec misericors nec officiosus deserere\npossit. atque huiusce rei coniecturam de tuo ipsius\nstudio, Servi, facillime ceperis. nam si tibi necesse putas etiam\nadversariis amicorum tuorum de iure consulentibus respondere, et si turpe existimas\nte advocato illum ipsum quem contra veneris causa cadere, noli tam\nesse iniustus ut, cum tui fontes vel inimicis tuis pateant, nostros etiam amicis\nputes clausos esse oportere.\netenim si\nme tua familiaritas ab hac causa removisset, et si hoc idem Q.Quinto Hortensio, M.Marco Crasso, clarissimis viris,\nsi item ceteris a quibus intellego tuam gratiam magni aestimari accidisset, in ea\ncivitate consul designatus defensorem non haberet in qua nemini umquam infimo\nmaiores nostri patronum deesse voluerunt. ego vero, iudices, ipse me\nexistimarem nefarium si amico, crudelem si misero, superbum si consuli defuissem.\nqua re quod dandum est amicitiae, large dabitur a me, ut tecum agam,\nServi, non secus ac si meus esset frater, qui mihi est carissimus, isto in\nloco; quod tribuendum est officio, fidei, religioni, id ita moderabor ut meminerim\nme contra amici studium pro amici periculo dicere.\nintellego, iudices, tris totius accusationis partis fuisse, et earum unam\nin reprehensione vitae, alteram in\ncontentione dignitatis, tertiam in criminibus ambitus esse versatam.\natque harum trium partium prima illa quae gravissima debebat esse ita\nfuit infirma et levis ut illos lex magis quaedam accusatoria quam vera male dicendi facultas\nde vita L.Lucii Murenae dicere aliquid coegerit.\nobiecta est enim Asia; quae ab hoc non ad voluptatem et luxuriam\nexpetita est sed in\nmilitari labore peragrata. qui si adulescens patre suo imperatore non\nmeruisset, aut hostem aut patris\nimperium timuisse aut a parente repudiatus videretur. an\ncum sedere in equis triumphantium praetextati potissimum filii soleant, huic donis\nmilitaribus patris triumphum decorare fugiendum fuit, ut rebus communiter gestis paene\nsimul cum patre triumpharet?\nhic vero, iudices, et fuit in Asia et\nviro fortissimo, parenti suo, magno adiumento in periculis, solacio in laboribus,\ngratulationi in victoria fuit. et si habet Asia suspicionem luxuriae\nquandam, non Asiam numquam vidisse sed in Asia continenter vixisse laudandum est.\nquam ob rem non Asiae nomen obiciendum Murenae fuit ex qua laus familiae, memoria generi,\nhonos et gloria nomini constituta est, sed aliquod aut in Asia susceptum aut ex Asia\ndeportatum flagitium ac dedecus. meruisse vero stipendia in eo bello quod\ntum populus Romanus non modo maximum sed etiam solum gerebat virtutis, patre imperatore libentissime\nmeruisse pietatis, finem stipendiorum patris victoriam ac triumphum fuisse\nfelicitatis fuit. maledicto quidem idcirco nihil in hisce rebus loci est\nquod omnia laus occupavit.\nsaltatorem appellat L.Lucium Murenam Cato.\nmaledictum est, si vere obicitur, vehementis accusatoris, sin falso,\nmaledici conviciatoris. qua re cum ista sis auctoritate, non debes, M.Marce Cato, adripere maledictum ex trivio aut\nex scurrarum aliquo\nconvicio neque temere consulem populi Romani saltatorem vocare,\nsed circumspicere quibus\npraeterea vitiis adfectum esse necesse sit eum cui vere istud obici possit.\nnemo enim fere saltat sobrius, nisi forte insanit, neque in\nsolitudine neque in convivio moderato atque honesto.\ntempestivi convivi, amoeni loci, multarum deliciarum comes est extrema\nsaltatio. tu mihi adripis hoc quod necesse est omnium vitiorum esse\npostremum, relinquis illa quibus remotis hoc vitium omnino esse non potest?\nnullum turpe convivium, non amor, non comissatio, non libido, non\nsumptus ostenditur, et, cum ea non reperiantur quae voluptatis nomen habent quamquam\nvitiosa sunt, in quo ipsam luxuriam reperire non potes, in eo te umbram luxuriae\nreperturum putas?\nnihil igitur in vitam\nL.Lucii Murenae dici potest, nihil, inquam, omnino,\niudices. sic a me consul designatus\ndefenditur ut eius nulla fraus, nulla avaritia, nulla perfidia, nulla crudelitas,\nnullum petulans dictum in vita proferatur.\nbene habet; iacta sunt fundamenta defensionis. nondum enim\nnostris laudibus, quibus utar postea, sed prope inimicorum confessione virum bonum\natque integrum hominem defendimus. quo constituto facilior est mihi\naditus ad contentionem dignitatis, quae pars altera fuit accusationis.\nsummam video esse in te, Ser. Sulpici, dignitatem generis, integritatis,\nindustriae ceterorumque ornamentorum omnium quibus fretum ad consulatus petitionem\nadgredi par est. Paria cognosco esse ista in L.Lucio Murena,\natque ita paria ut neque ipse dignitate vinci a te potuerit neque te dignitate superarit.\ncontempsisti\nL.Lucii Murenae genus, extulisti tuum. quo loco si\ntibi hoc sumis, nisi qui patricius sit, neminem bono esse genere natum, facis ut\nrursus plebes in Aventinum sevocanda esse videatur.\nsin autem sunt amplae et honestae familiae plebeiae, et proavus L.Lucii Murenae et avus praetor fuit, et pater, cum amplissime atque honestissime\nex praetura triumphasset, hoc faciliorem huic gradum consulatus adipiscendi reliquit\nquod is iam patri debitus a filio petebatur.\ntua vero nobilitas, Ser. Sulpici, tametsi summa est, tamen hominibus\nlitteratis et historicis est notior, populo vero et suffragatoribus obscurior.\npater enim fuit equestri loco, avus nulla inlustri laude celebratus.\nitaque non ex sermone hominum recenti sed ex annalium vetustate\neruenda memoria est nobilitatis tuae. qua re ego te semper in nostrum\nnumerum adgregare soleo, quod virtute industriaque perfecisti ut, cum equitis Romani\nesses filius, summa tamen amplitudine dignus putarere. nec mihi umquam\nminus in Q.Quinto Pompeio, novo homine et fortissimo viro,\nvirtutis esse visum est quam in homine nobilissimo, M.Marco\nAemilio. etenim eiusdem animi atque ingeni est posteris suis, quod\nPompeius fecit, amplitudinem nominis quam non acceperit tradere et, ut Scaurus,\nmemoriam prope intermortuam generis sua virtute renovare.\nquamquam ego iam putabam, iudices,\nmultis viris fortibus ne ignobilitas generis obiceretur meo labore esse perfectum,\nqui non modo Curiis, Catonibus, Pompeiis, antiquis illis fortissimis viris, novis\nhominibus, sed his\nrecentibus, Mariis et Didiis et Caeliis, commemorandis id agebam. cum vero ego tanto intervallo claustra ista\nnobilitatis refregissem, ut aditus ad consulatum posthac, sicut apud maiores nostros\nfuit, non magis nobilitati quam virtuti pateret, non arbitrabar, cum ex familia\nvetere et inlustri consul designatus ab equitis Romani filio consule defenderetur,\nde generis novitate accusatores esse dicturos. etenim mihi ipsi accidit\nut cum duobus patriciis, altero improbissimo atque audacissimo, altero\nmodestissimo atque optimo viro, peterem; superavi tamen dignitate Catilinam, gratia\nGalbam. quod si id crimen homini novo esse deberet, profecto mihi neque inimici\nneque invidi defuissent.\nomittamus\nigitur de genere dicere cuius est magna in utroque dignitas; videamus cetera.\n'quaesturam una petiit et sum ego factus prior.' non est\nrespondendum ad omnia. neque enim vestrum quemquam fugit, cum multi pares dignitate\nfiant, unus autem primum\nsolus possit obtinere, non eundem esse ordinem dignitatis et\nrenuntiationis, propterea quod renuntiatio gradus habeat, dignitas autem sit persaepe eadem omnium.\nsed quaestura utriusque prope modum pari momento sortis fuit. habuit hic lege\nTitia provinciam tacitam et quietam, tu illam cui, cum quaestores sortiuntur, etiam\nadclamari solet, Ostiensem, non tam gratiosam et inlustrem quam negotiosam et\nmolestam. consedit utriusque nomen in quaestura. nullum enim\nvobis sors campum dedit in quo excurrere virtus cognoscique posset.\nreliqui temporis\nspatium in\ncontentionem vocatur. ab utroque dissimillima ratione tractatum est.\nServius hic nobiscum hanc urbanam militiam\nrespondendi, scribendi, cavendi plenam sollicitudinis ac stomachi secutus est; ius\ncivile didicit, multum vigilavit, laboravit, praesto multis fuit, multorum\nstultitiam perpessus est, adrogantiam pertulit, difficultatem exsorbuit; vixit ad\naliorum arbitrium, non ad suum. Magna laus et grata\nhominibus unum hominem elaborare in ea scientia quae sit multis\nprofutura.\nquid Murena interea?\nfortissimo et sapientissimo viro, summo imperatori legatus, L.Lucio Lucullo, fuit; qua in legatione duxit exercitum, signa\ncontulit, manum conseruit, magnas copias hostium fudit, urbis partim vi, partim obsidione cepit,\nAsiam istam refertam et eandem delicatam sic obiit ut in\nea neque avaritiae neque luxuriae vestigium reliquerit, maximo in bello sic est\nversatus ut hic multas res et magnas sine imperatore gesserit, nullam sine hoc\nimperator. atque haec quamquam praesente L.Lucio\nLucullo loquor, tamen ne ab ipso propter periculum nostrum\nconcessam videamur habere licentiam fingendi, publicis litteris testata sunt omnia,\nquibus L.Lucius Lucullus tantum laudis impertiit\nquantum neque ambitiosus imperator neque invidus tribuere alteri in communicanda\ngloria debuit.\nsumma in utroque est\nhonestas, summa dignitas; quam ego, si mihi per Servium liceat,\npari\natque eadem in laude ponam. sed non licet;\nagitat rem militarem, insectatur totam hanc legationem, adsiduitatis et operarum\nharum cotidianarum putat esse consulatum. 'apud exercitum mihi fueris'\ninquit; 'tot annos forum non attigeris; afueris\ntam diu et, cum longo intervallo veneris, cum his qui in foro\nhabitarint de dignitate contendas?'\nprimum ista nostra adsiduitas, Servi, nescis quantum interdum adferat\nhominibus fastidi, quantum satietatis. mihi quidem vehementer\nexpediit positam in oculis esse gratiam; sed tamen\nego mei satietatem magno meo labore superavi et tu item fortasse; verum\ntamen utrique nostrum desiderium nihil obfuisset.\nsed ut hoc omisso ad studiorum atque artium contentionem\nrevertamur, qui potest dubitari quin ad consulatum adipiscendum\nmulto plus adferat dignitatis rei militaris quam iuris civilis gloria?\nvigilas tu de nocte ut tuis consultoribus respondeas, ille ut eo\nquo intendit mature cum exercitu perveniat; te gallorum, illum bucinarum\ncantus exsuscitat; tu actionem instituis, ille aciem instruit; tu caves ne tui\nconsultores, ille ne urbes aut castra capiantur; ille tenet et scit ut hostium\ncopiae, tu ut aquae pluviae arceantur; ille exercitatus est in propagandis finibus, tuque\nin\nregendis.\nac nimirum — dicendum est enim quod sentio — rei militaris virtus\npraestat ceteris omnibus. haec nomen populo Romano, haec huic urbi\naeternam gloriam peperit, haec orbem terrarum parere huic imperio coegit; omnes\nurbanae res, omnia haec nostra praeclara studia et haec forensis laus et industria\nlatet in tutela ac praesidio bellicae virtutis.\nsimul atque increpuit suspicio tumultus, artes ilico nostrae\nconticiscunt.\net quoniam mihi videris istam scientiam iuris tamquam filiolam osculari\ntuam, non patiar te in tanto errore versari ut istud nescio quid quod tanto opere\ndidicisti praeclarum aliquid esse arbitrere. Aliis ego te\nvirtutibus, continentiae, gravitatis, iustitiae, fidei, ceteris omnibus, consulatu\net omni honore semper dignissimum iudicavi; quod quidem ius civile didicisti, non\ndicam operam perdidisti, sed illud dicam, nullam esse in ista\ndisciplina munitam ad consulatum viam. omnes enim artes, quae nobis\npopuli Romani studia concilient, et admirabilem dignitatem et\npergratam utilitatem debent habere.\nsumma dignitas est in eis qui\nmilitari laude antecellunt; omnia enim quae sunt in imperio et in statu civitatis ab\nhis defendi et firmari putantur; summa etiam utilitas, si quidem eorum consilio et\npericulo cum re publica tum etiam nostris rebus perfrui possumus. gravis\netiam illa est et plena dignitatis dicendi facultas quae saepe valuit in consule\ndeligendo, posse consilio atque oratione et senatus et populi et eorum qui res\niudicant mentis permovere. quaeritur consul qui dicendo non numquam\ncomprimat tribunicios furores, qui concitatum populum flectat, qui\nlargitioni resistat. non mirum, si ob hanc\nfacultatem homines saepe etiam non nobiles consulatum consecuti sunt, praesertim cum\nhaec eadem res plurimas gratias, firmissimas amicitias, maxima studia pariat.\nquorum in isto vestro artificio, Sulpici, nihil est.\nprimum dignitas in tam tenui scientia non\npotest esse; res enim sunt parvae, prope in singulis litteris atque\ninterpunctionibus verborum occupatae. deinde, etiam si quid apud maiores\nnostros fuit in isto studio admirationis, id enuntiatis vestris mysteriis totum est contemptum et\nabiectum. posset agi lege necne pauci quondam sciebant; fastos enim volgo\nnon habebant. erant in magna potentia qui consulebantur; a quibus etiam\ndies tamquam a Chaldaeis petebatur.\ninventus est scriba quidam, Cn.Gnaeus Flavius,\nqui cornicum oculos confixerit et singulis diebus ediscendis fastos\npopulo proposuerit et ab ipsis his cautis iuris consultis eorum sapientiam compilarit.\nitaque irati illi, quod sunt veriti ne dierum ratione\npervolgata et cognita sine sua opera lege agi\nposset, verba quaedam composuerunt ut omnibus in rebus ipsi interessent.\ncum hoc fieri bellissime posset:\n'fundus Sabinus meus est.' 'immo meus,' deinde iudicium,\nnoluerunt. 'Fvndvs' inquit 'qui est in agro qui sabinus\nvocatur.' satis verbose; cedo\nquid postea? 'eum ego ex iure\nQuiritium meum esse aio.' quid\ntum? 'inde ibi ego te ex iure manum\nconsertum voco.' quid huic tam loquaciter litigioso\nresponderet ille unde petebatur non habebat. transit idem iuris consultus\ntibicinis Latini modo. 'Vnde tu me' inquit 'ex iure manum\nconsertum vocasti, inde ibi ego te revoco.'\npraetor interea ne pulchrum se ac beatum\nputaret atque aliquid ipse sua sponte loqueretur, ei quoque carmen compositum est\ncum ceteris rebus absurdum tum vero in illo: 'Suis\nutrisque superstitibus praesentibus istam viam dico; ite viam.'\npraesto aderat sapiens ille qui inire viam doceret.\n'redite viam.' eodem duce redibant.\nhaec iam tum apud illos barbatos\nridicula, credo, videbantur,\nhomines, cum recte atque in loco constitissent, iuberi abire ut, unde abissent,\neodem statim redirent. isdem ineptiis fucata sunt\nilla omnia: 'Quando te in iure conspicio' et\nhaec: 'anne tu dicas qua ex causa\nvindicaveris?' quae dum erant occulta, necessario ab eis qui\nea tenebant petebantur; postea vero pervolgata atque in manibus iactata et excussa,\ninanissima prudentiae reperta sunt, fraudis autem et stultitiae plenissima.\nnam, cum permulta praeclare legibus\nessent constituta, ea iure consultorum ingeniis pleraque corrupta ac depravata sunt.\nmulieres omnis propter infirmitatem consili maiores in tutorum\npotestate esse voluerunt; hi invenerunt genera tutorum quae potestate mulierum\ncontinerentur. sacra interire illi noluerunt; horum ingenio senes ad\ncoemptiones faciendas interimendorum sacrorum causa reperti sunt. in omni\ndenique iure civili aequitatem reliquerunt, verba ipsa tenuerunt, ut, quia in alicuius libris exempli causa id nomen invenerant,\nputarunt omnis mulieres quae coemptionem facerent\n'Gaias' vocari. iam illud mihi quidem mirum videri solet, tot homines,\ntam ingeniosos, post tot annos etiam nunc statuere non potuisse\nutrum 'diem tertium' an 'perendinum,' 'iudicem' an 'arbitrum,' 'rem' an 'litem' dici\noporteret.\nitaque, ut dixi, dignitas in ista\nscientia consularis numquam fuit, quae tota ex rebus fictis commenticiisque\nconstaret, gratiae vero multo etiam minus. quod enim omnibus patet et\naeque promptum est mihi et adversario meo, id esse gratum nullo pacto potest.\nitaque non modo benefici conlocandi spem sed etiam illud quod\naliquamdiu fuit\n'licet consulere?' iam perdidistis.\nsapiens existimari nemo potest in ea prudentia quae neque extra Romam\nusquam neque Romae rebus prolatis quicquam valet. peritus ideo haberi\nnemo potest quod in eo quod sciunt omnes nullo modo\npossunt inter se discrepare. difficilis autem res ideo non putatur quod\net perpaucis et minime obscuris litteris continetur. itaque si mihi,\nhomini vehementer occupato, stomachum moveritis, triduo me iuris consultum esse profitebor. etenim quae de scripto aguntur, scripta sunt\nomnia, neque tamen quicquam tam\nanguste scriptum est quo ego non possim 'Qua de re agitur' addere;\nquae consuluntur autem, minimo periculo respondentur. si id quod oportet\nresponderis, idem videare respondisse quod\nServius; sin aliter, etiam controversum ius nosse\net tractare videare.\nquapropter non\nsolum illa gloria militaris vestris formulis atque actionibus anteponenda est verum\netiam dicendi consuetudo longe et multum isti vestrae exercitationi ad honorem\nantecellit. itaque mihi videntur plerique\ninitio multo hoc maluisse, post, cum id adsequi non potuissent, istuc potissimum\nsunt delapsi. Vt aiunt in Graecis artificibus eos auloedos esse qui citharoedi fieri\nnon potuerint, sic nos videmus, qui oratores evadere non\npotuerint, eos ad iuris\nstudium devenire. Magnus dicendi labor, magna res, magna dignitas, summa autem\ngratia. etenim a vobis salubritas quaedam, ab eis qui dicunt salus ipsa\npetitur. deinde vestra responsa atque decreta et evertuntur saepe dicendo\net sine defensione orationis firma esse non\npossunt. in qua si satis profecissem, parcius de eius laude dicerem; nunc\nnihil de me dico, sed de eis qui in dicendo magni sunt aut fuerunt.\nduae sint artes igitur quae\npossint locare homines in amplissimo gradu dignitatis, una\nimperatoris, altera oratoris boni. ab hoc enim pacis ornamenta\nretinentur, ab illo belli pericula repelluntur. ceterae tamen virtutes\nipsae per se multum valent, iustitia, fides, pudor, temperantia; quibus te, Servi,\nexcellere omnes intellegunt. sed nunc de studiis ad honorem\nappositis, non de insita cuiusque virtute disputo. omnia ista nobis\nstudia de manibus excutiuntur, simul atque aliqui motus novus\nbellicum canere coepit. etenim, ut ait ingeniosus poeta et auctor valde\nbonus, 'proeliis promulgatis pellitur e\nmedio' non solum ista vestra verbosa simulatio prudentiae sed etiam ipsa illa domina\nrerum, 'sapientia; vi geritur res, spernitur orator' non solum odiosus in dicendo ac loquax verum\netiam 'bonus; horridus miles amatur,' vestrum vero studium totum iacet.\n'non ex iure manum consertum, sed mage ferro' inquit 'rem repetunt.' quod si ita est,\ncedat, opinor, Sulpici,\nforum castris, otium militiae, stilus gladio, umbra soli; sit denique in civitate ea\nprima res propter quam ipsa est civitas omnium princeps.\nverum haec Cato nimium nos nostris verbis magna facere demonstrat\net oblitos esse bellum illud omne Mithridaticum cum mulierculis esse gestum.\nquod ego longe secus existimo, iudices; deque eo pauca disseram;\nneque enim causa in hoc continetur. nam si omnia bella quae cum Graecis\ngessimus contemnenda sunt, derideatur de rege Pyrrho triumphus M'.Manlii Curi, de Philippo T.Titi\nFlaminini, de Aetolis M.Marci\nFulvi, de rege Perse L.Lucii Pauli, de Pseudophilippo Q.Quinti Metelli, de Corinthiis L.Lucii\nMummi. sin haec bella gravissima victoriaeque eorum bellorum\ngratissimae fuerunt, cur Asiaticae nationes atque ille a\nte hostis contemnitur? atqui ex veterum rerum monumentis vel maximum bellum populum Romanum cum\nAntiocho gessisse\nvideo; cuius belli victor L.Lucio Scipio aequa\nparta cum P. fratre gloria, quam\nlaudem ille Africa oppressa cognomine ipso prae se ferebat, eandem hic sibi ex Asiae\nnomine adsumpsit.\nquo quidem in bello\nvirtus enituit egregia M.Marci Catonis, proavi tui; quo ille,\ncum esset, ut ego mihi statuo,\ntalis qualem te esse video, numquam cum Scipione esset profectus, si cum\nmulierculis bellandum arbitraretur. neque vero cum P.Publio Africano senatus egisset ut legatus fratri proficisceretur, cum ipse\npaulo ante Hannibale ex Italia expulso, ex Africa eiecto, Carthagine oppressa\nmaximis periculis rem publicam liberasset, nisi illud grave bellum et vehemens\nputaretur. atqui si diligenter quid Mithridates potuerit et quid\neffecerit et qui vir fuerit consideraris, omnibus quibuscum populus Romanus bellum gessit\nhunc regem nimirum antepones.\nquem\nL.Lucius Sulla maximo et fortissimo exercitu, pugnax et acer\net non rudis imperator, ut aliud nihil\ndicam, cum bello invectum totam in Asiam cum pace dimisit;\nquem L.Lucius Murena, pater huiusce, vehementissime\nvigilantissimeque vexatum repressum magna ex parte, non oppressum reliquit;\nqui rex sibi aliquot annis sumptis ad confirmandas rationes et\ncopias belli tantum spe conatuque valuit ut se Oceanum cum Ponto,\nSertori copias cum suis coniuncturum putaret.\nad quod bellum duobus consulibus ita missis ut alter\nMithridatem persequeretur, alter Bithyniam tueretur, alterius res et\nterra et mari calamitosae vehementer et opes regis et nomen auxerunt; L.Lucii Luculli vero res tantae exstiterunt ut neque maius\nbellum commemorari possit neque maiore consilio et virtute gestum. nam\ncum totius impetus belli ad Cyzicenorum moenia constitisset eamque urbem sibi Mithridates Asiae ianuam fore putasset qua\neffracta et revolsa tota pateret provincia, perfecta a Lucullo haec sunt omnia\nut urbs fidelissimorum sociorum\ndefenderetur et omnes copiae regis diuturnitate obsessionis consumerentur.\nquid? illam pugnam navalem ad Tenedum, cum contento cursu acerrimis ducibus hostium classis\nItaliam spe atque animis inflata peteret, mediocri certamine et parva dimicatione\ncommissam arbitraris? Mitto proelia, praetereo oppugnationes oppidorum; expulsus\nregno tandem aliquando tantum tamen consilio atque auctoritate valuit ut se rege\nArmeniorum adiuncto novis opibus copiisque renovarit.\nac si mihi nunc de rebus gestis esset nostri exercitus imperatorisque\ndicendum, plurima et maxima proelia commemorare possem; sed non id agimus.\nhoc dico:\nsi bellum hoc,\nsi hic hostis, si ille rex contemnendus fuisset, neque tanta cura senatus et populus\nRomanus suscipiendum putasset neque tot annos gessisset\nneque tanta gloria L. Lucullus, neque\nvero eius belli conficiendum exitum tanto studio populus Romanus ad\nCn.Gnaeum Pompeium detulisset. cuius ex omnibus\npugnis, quae sunt innumerabiles, vel acerrima mihi videtur illa quae cum rege\ncommissa est et summa contentione pugnata. qua ex pugna cum se ille\neripuisset et Bosphorum confugisset quo exercitus adire non posset, etiam in extrema\nfortuna et fuga nomen tamen retinuit regium. itaque ipse\nPompeius regno possesso ex omnibus oris ac notis sedibus hoste pulso tamen tantum in\nunius anima posuit ut, cum ipse omnia quae tenuerat, adierat,\nsperarat, victoria possideret, tamen non ante quam illum vita\nexpulit bellum confectum\niudicarit. hunc tu hostem, Cato, contemnis quocum per tot annos tot\nproeliis tot imperatores bella gesserunt, cuius expulsi et eiecti vita tanti\naestimata est ut morte eius nuntiata denique bellum\nconfectum arbitrarentur? hoc igitur in bello L.Lucium Murenam legatum fortissimi animi, summi consili, maximi laboris\ncognitum esse defendimus, et hanc eius operam non minus ad consulatum adipiscendum\nquam hanc nostram forensem industriam dignitatis habuisse.\nat enim in praeturae petitione prior renuntiatus est Servius.\npergitisne vos tamquam ex syngrapha agere cum populo ut, quem locum\nsemel honoris cuipiam dederit, eundem in reliquis honoribus debeat?\nquod enim fretum, quem Euripum tot motus,\ntantas, tam varias habere putatis agitationes commutationesque\nfluctuum,\nquantas perturbationes et quantos aestus habet ratio comitiorum? dies\nintermissus aut nox interposita saepe perturbat\nomnia, et totam opinionem parva non numquam commutat aura rumoris. saepe etiam sine ulla aperta causa\nfit aliud atque existimaris, ut non numquam ita factum esse\netiam populus admiretur, quasi vero non ipse fecerit.\nnihil est incertius volgo, nihil obscurius voluntate hominum, nihil\nfallacius ratione tota comitiorum. quis\nL.Lucium Philippum summo ingenio,\nopera, gratia, nobilitate a M.Marco\nHerennio superari posse arbitratus est? quis Q.Quintum Catulum\nhumanitate, sapientia, integritate antecellentem a Cn.Gnaeo\nMallio? quis M.Marcum Scaurum, hominem gravissimum, civem\negregium, fortissimum senatorem, a Q.Quinto Maximo?\nnon modo horum nihil ita fore putatum est sed, ne cum esset factum\nquidem, qua re ita factum esset intellegi potuit. nam, ut tempestates\nsaepe certo aliquo caeli signo commoventur, saepe improviso nulla ex certa ratione\nobscura aliqua ex causa concitantur, sic in hac comitiorum tempestate populari saepe\nintellegas quo signo commota sit, saepe ita obscura causa est ut casu excitata\nesse videatur.\nsed tamen si est reddenda ratio, duae\nres vehementer in praetura desideratae sunt quae ambae in consulatu\nmultum Murenae profuerunt, una exspectatio muneris quae\net rumore non nullo et studiis sermonibusque\ncompetitorum creverat, altera quod ei quos in\nprovincia ac legatione omni et liberalitatis et virtutis suae testis\nhabuerat nondum decesserant. Horum utrumque ei fortuna ad\nconsulatus petitionem reservavit. nam et L. Luculli exercitus qui ad\ntriumphum convenerat idem comitiis\nL.Lucio Murenae praesto fuit, et munus amplissimum quod\npetitio praeturae desiderarat praetura restituit.\nnum tibi haec parva videntur adiumenta et\nsubsidia consulatus, voluntas militum, quaeque cum per se valet multitudine, cum apud\nsuos gratia, tum vero in consule declarando multum etiam apud universum populum\nRomanum auctoritatis habet, suffragatio militaris? imperatores enim\ncomitiis consularibus, non verborum interpretes deliguntur. qua re gravis est illa oratio: 'me saucium\nrecreavit, me praeda donavit; hoc duce castra cepimus, signa contulimus; numquam\niste plus militi laboris imposuit quam sibi sumpsit, ipse cum fortis tum etiam felix.' hoc quanti\nputas esse ad famam hominum ac voluntatem? etenim, si tanta illis\ncomitiis religio est ut adhuc semper omen valuerit praerogativum, quid mirum est in hoc felicitatis\nfamam sermonemque valuisse?\nsed si haec leviora ducis quae sunt gravissima et hanc urbanam\nsuffragationem militari anteponis, noli ludorum huius elegantiam et scaenae\nmagnificentiam tam valde contemnere; quae huic admodum\nprofuerunt. nam quid ego dicam populum ac volgus\nimperitorum ludis magno\nopere delectari? minus est mirandum. quamquam huic causae id\nsatis est; sunt enim populi ac multitudinis comitia. qua re, si populo\nludorum magnificentia voluptati est, non est mirandum eam L.Lucio Murenae apud populum profuisse.\nsed si nosmet ipsi qui et ab delectatione communi negotiis impedimur\net in ipsa occupatione delectationes alias multas habere possumus, ludis tamen\noblectamur et ducimur, quid tu admirere de multitudine indocta?\nL.Lucio Otho, vir fortis, meus\nnecessarius, equestri ordini restituit non solum dignitatem sed etiam voluptatem.\nitaque lex haec quae ad ludos pertinet est omnium gratissima, quod\nhonestissimo ordini cum splendore fructus quoque iucunditatis est restitutus.\nqua re delectant homines, mihi crede, ludi, etiam illos qui\ndissimulant, non solum eos qui fatentur; quod ego in mea petitione sensi.\nnam nos quoque habuimus scaenam competitricem. quod si ego\nqui trinos ludos aedilis feceram tamen Antoni ludis commovebar, tibi qui casu nullos\nfeceras nihil huius istam ipsam quam inrides argenteam scaenam adversatam putas?\nsed haec sane sint paria omnia, sit par forensis opera\nmilitari, militaris suffragatio\nurbanae, sit idem magnificentissimos et nullos\numquam fecisse ludos; quid? in ipsa praetura nihilne existimas inter tuam et huius\nsortem interfuisse?\nhuius sors ea fuit quam omnes tui necessarii tibi optabamus, iuris\ndicundi; in qua gloriam conciliat magnitudo negoti, gratiam\naequitatis largitio; qua in sorte sapiens praetor qualis hic fuit offensionem vitat\naequabilitate decernendi, benivolentiam adiungit\nlenitate audiendi. egregia et ad consulatum apta provincia in qua laus\naequitatis, integritatis, facilitatis ad extremum ludorum voluptate concluditur.\nquid tua sors? tristis,\natrox, quaestio peculatus ex altera parte lacrimarum et squaloris, ex altera plena\naccusatorum atque\nindicum; cogendi iudices inviti, retinendi contra voluntatem; scriba damnatus, ordo\ntotus alienus; Sullana\ngratificatio reprehensa, multi viri fortes et prope pars civitatis offensa\nest; lites severe\naestimatae; cui placet obliviscitur, cui dolet meminit. postremo tu in\nprovinciam ire noluisti.\nnon possum id in te reprehendere quod in me ipso et praetore et\nconsule\nprobavi. sed tamen L.Lucio Murenae provincia multas\nbonas gratias cum optima existimatione attulit. habuit proficiscens\ndilectum in Umbria;\ndedit ei facultatem res publica liberalitatis, qua usus multas sibi tribus quae\nmunicipiis Umbriae conficiuntur adiunxit. ipse autem in Gallia ut nostri homines\ndesperatas iam pecunias exigerent aequitate diligentiaque perfecit. tu\ninterea Romae scilicet amicis praesto fuisti; fateor; sed tamen illud cogita non nullorum\namicorum studia minui solere in eos a quibus provincias contemni\nintellegunt.\net quoniam ostendi, iudices, parem dignitatem ad consulatus petitionem,\ndisparem fortunam provincialium negotiorum in Murena atque in Sulpicio fuisse, dicam\niam apertius in quo meus necessarius fuerit inferior, Servius, et ea dicam vobis\naudientibus amisso iam tempore quae ipsi soli re integra saepe dixi.\npetere consulatum nescire te, Servi, persaepe tibi dixi; et in eis\nrebus ipsis quas te magno et forti animo et agere et dicere videbam tibi solitus sum\ndicere magis te fortem accusatorem mihi videri quam sapientem candidatum. primum accusandi\nterrores et minae quibus tu cotidie uti solebas sunt fortis viri, sed et populi\nopinionem a spe adipiscendi avertunt et amicorum studia debilitant.\nnescio quo pacto semper hoc fit — neque in uno aut altero\nanimadversum est sed iam in pluribus — simul atque candidatus accusationem meditari\nvisus est, ut honorem desperasse videatur.\nquid ergo? acceptam iniuriam persequi non placet? immo\nvehementer placet; sed aliud tempus est petendi, aliud persequendi.\npetitorem ego, praesertim consulatus, magna spe, magno animo, magnis\ncopiis et in forum et in campum deduci volo. non placet mihi inquisitio\ncandidati, praenuntia repulsae, non\ntestium potius quam suffragatorum comparatio, non minae magis quam blanditiae, non\ndenuntiatio potius quam persalutatio, praesertim cum\niam hoc novo more omnes fere domos omnium concursent et ex voltu candidatorum coniecturam\nfaciant quantum quisque animi et facultatis habere videatur.\n'videsne tu illum tristem, demissum? iacet,\ndiffidit, abiecit\nhastas.' serpit hic rumor. 'scis tu illum accusationem\ncogitare, inquirere in competitores, testis quaerere? Alium fac iam, quoniam sibi hic ipse desperat.'\neius modi rumoribus\ncandidatorum amici intimi debilitantur,\nstudia deponunt; aut\ncertam rem abiciunt aut suam operam et gratiam iudicio et accusationi\nreservant.\naccedit eodem ut etiam ipse candidatus totum animum atque omnem curam\noperam diligentiamque suam in petitione non possit ponere. adiungitur\nenim accusationis cogitatio, non parva res sed nimirum omnium maxima. Magnum est\nenim te comparare ea quibus possis hominem e civitate, praesertim non inopem neque\ninfirmum, exturbare, qui et per se et per suos et vero etiam per alienos defendatur.\nomnes enim ad pericula propulsanda concurrimus et qui non aperte\ninimici sumus etiam alienissimis in capitis periculis amicissimorum officia et\nstudia praestamus.\nqua re ego expertus\net petendi et defendendi et accusandi molestiam sic intellexi in petendo studium\nesse acerrimum, in defendendo officium, in accusando laborem. itaque sic\nstatuo fieri nullo modo posse ut idem accusationem et petitionem consulatus\ndiligenter adornet atque instruat. Vnum sustinere pauci possunt, utrumque nemo.\ntu cum te de curriculo petitionis deflexisses animumque ad accusandum\ntranstulisses, existimasti\nte utrique negotio satis facere posse. vehementer errasti. quis enim dies\nfuit, postea quam in istam accusandi denuntiationem ingressus es, quem tu non totum\nin ista ratione consumpseris?\nlegem ambitus flagitasti, quae tibi non deerat; erat enim severissime\nscripta Calpurnia. gestus est mos et voluntati et dignitati tuae.\nsed tota illa lex accusationem tuam, si haberes nocentem reum,\nfortasse armasset; petitioni vero refragata est.\nPoena gravior in plebem tua voce efflagitata est; commoti animi tenuiorum.\nexsilium in nostrum ordinem; concessit senatus postulationi tuae, sed\nnon libenter duriorem fortunae communi condicionem te auctore constituit.\nmorbi excusationi poena addita est; voluntas offensa multorum quibus\naut contra valetudinis commodum laborandum est aut incommodo morbi etiam ceteri\nvitae fructus relinquendi. quid ergo? haec quis tulit? is qui auctoritati\nsenatus, voluntati tuae paruit, denique is tulit cui minime proderant. illa\nquidem quae mea summa\nvoluntate senatus frequens repudiavit mediocriter adversata tibi esse existimas?\nconfusionem suffragiorum flagitasti,\n†praerogationum legis Maniliae†, aequationem gratiae,\ndignitatis, suffragiorum. graviter homines honesti atque in suis\nvicinitatibus et municipiis gratiosi tulerunt a tali viro esse\npugnatum ut omnes et dignitatis et gratiae gradus tollerentur. idem\nediticios iudices esse voluisti, ut odia occulta civium quae tacitis nunc discordiis continentur in\nfortunas optimi cuiusque erumperent.\nhaec omnia tibi accusandi viam muniebant, adipiscendi\nobsaepiebant.\natque ex omnibus illa plaga est iniecta petitioni tuae non tacente me\nmaxima, de qua ab homine ingeniosissimo et copiosissimo, Q.\nHortensio, multa gravissime dicta sunt. quo etiam mihi durior locus est\ndicendi datus ut, cum ante me et ille dixisset et vir summa dignitate et diligentia\net facultate dicendi, M.Marcus Crassus, ego in extremo non\npartem aliquam agerem causae sed de tota re dicerem quod mihi videretur.\nitaque in isdem rebus fere versor et quoad\npossum, iudices, occurro vestrae satietati.\nsed tamen, Servi, quam te securim putas iniecisse petitioni tuae, cum\npopulum Romanum in eum metum adduxisti ut pertimesceret ne consul Catilina fieret,\ndum tu accusationem comparares deposita atque abiecta petitione?\netenim te inquirere videbant, tristem ipsum, maestos\namicos; observationes, testificationes, seductiones testium,\nsecessiones subscriptorum animadvertebant, quibus rebus\ncerte ipsi candidatorum\nvoltus\nobscuriores videri solent; Catilinam interea alacrem atque laetum,\nstipatum choro iuventutis, vallatum indicibus atque sicariis, inflatum cum spe\nmilitum tum conlegae mei, quem ad modum dicebat\nipse, promissis, circumfluentem colonorum Arretinorum et Faesulanorum exercitu; quam\nturbam dissimillimo ex genere distinguebant homines perculsi Sullani temporis\ncalamitate. voltus erat ipsius plenus furoris, oculi\nsceleris, sermo adrogantiae, sic ut ei iam exploratus et domi conditus consulatus\nvideretur. Murenam contemnebat, Sulpicium accusatorem suum numerabat non\ncompetitorem; ei vim denuntiabat, rei publicae minabatur.\nquibus rebus qui timor bonis omnibus\niniectus sit quantaque desperatio rei publicae, si ille factus esset, nolite a me\ncommoneri velle; vosmet ipsi vobiscum recordamini. meministis enim, cum\nillius nefarii gladiatoris voces percrebruissent quas habuisse in contione domestica dicebatur, cum miserorum\nfidelem defensorem negasset inveniri posse nisi eum qui ipse miser esset; integrorum\net fortunatorum promissis saucios et miseros credere non oportere; qua re qui\nconsumpta replere, erepta reciperare vellent, spectarent quid ipse deberet, quid\npossideret, quid auderet; minime timidum et valde calamitosum esse oportere eum qui\nesset futurus dux et signifer calamitosorum.\ntum igitur, his rebus auditis, meministis fieri senatus consultum\nreferente me ne postero die comitia haberentur, ut de his rebus in senatu agere\npossemus. itaque postridie frequenti senatu Catilinam excitavi atque eum\nde his rebus iussi, si quid vellet, quae ad me adlatae essent dicere.\natque ille, ut semper fuit apertissimus, non se purgavit sed\nindicavit atque induit. tum enim dixit duo corpora esse rei publicae, unum debile infirmo\ncapite, alterum firmum sine capite; huic, si ita de se meritum esset, caput se vivo\nnon defuturum. congemuit senatus frequens neque tamen satis severe pro\nrei indignitate decrevit; nam partim ideo fortes in decernendo non erant, quia nihil\ntimebant, partim, quia omnia.\nerupit e senatu triumphans gaudio quem omnino\nvivum illinc exire non oportuerat, praesertim cum idem ille in eodem ordine paucis\ndiebus ante Catoni, fortissimo viro, iudicium minitanti ac denuntianti respondisset,\nsi quod esset in suas fortunas incendium excitatum, id se non\naqua sed ruina restincturum.\nhis tum rebus commotus et quod homines\niam tum coniuratos cum gladiis in campum deduci a Catilina sciebam, descendi in\ncampum cum firmissimo praesidio fortissimorum virorum et cum illa lata insignique\nlorica, non quae me tegeret — etenim sciebam Catilinam non latus aut ventrem sed\ncaput et collum solere petere — verum ut omnes boni animadverterent et, cum in metu\net periculo consulem viderent, id quod est factum, ad opem praesidiumque concurrerent. itaque\ncum te, Servi, remissiorem in petendo putarent, Catilinam et spe et cupiditate\ninflammatum viderent, omnes qui illam ab re publica pestem depellere cupiebant ad\nMurenam se statim contulerunt.\nMagna est autem\ncomitiis consularibus repentina voluntatum inclinatio, praesertim cum incubuit ad\nvirum bonum et multis aliis adiumentis petitionis ornatum. qui cum\nhonestissimo patre atque maioribus, modestissima adulescentia, clarissima legatione,\npraetura probata in iure, grata in munere, ornata in provincia petisset diligenter,\net ita petisset ut neque minanti cederet neque cuiquam minaretur, huic mirandum est\nmagno adiumento Catilinae subitam spem consulatus adipiscendi fuisse?\nnunc mihi tertius ille locus est relictus orationis, de ambitus criminibus, perpurgatus ab\neis qui ante me dixerunt, a me, quoniam\nita Murena voluit, retractandus; quo in loco C. Postumo, familiari meo, ornatissimo\nviro, de divisorum indiciis et de deprehensis pecuniis, adulescenti ingenioso et\nbono, Ser. Sulpicio, de equitum centuriis, M.Marco Catoni,\nhomini in omni virtute excellenti, de ipsius accusatione, de senatus consulto, de re\npublica respondebo.\nsed pauca quae meum animum repente\nmoverunt prius de L.Lucii Murenae fortuna conquerar.\nnam cum saepe antea, iudices, et ex aliorum miseriis et ex meis curis\nlaboribusque cotidianis fortunatos eos homines iudicarem qui remoti a studiis\nambitionis otium ac tranquillitatem vitae secuti sunt, tum vero in his L.Lucii Murenae tantis tamque improvisis periculis ita sum animo\nadfectus ut non queam satis neque communem omnium nostrum condicionem neque huius\neventum fortunamque miserari. qui primum, dum ex honoribus continuis\nfamiliae maiorumque suorum unum ascendere\ngradum dignitatis conatus est, venit in periculum ne et ea quae\nei relicta, et haec\nquae ab ipso parta sunt amittat, deinde propter studium novae\nlaudis etiam in veteris fortunae discrimen adducitur.\nquae cum sunt gravia, iudices, tum\nillud acerbissimum est quod habet eos accusatores, non qui odio inimicitiarum ad\naccusandum, sed qui studio accusandi ad inimicitias descenderint. nam ut omittam Servium Sulpicium quem intellego\nnon iniuria L.Lucio Murenae sed honoris contentione permotum,\naccusat paternus amicus, C.Gaius Postumus, vetus, ut ait ipse, vicinus ac necessarius, qui\nnecessitudinis causas compluris protulit, simultatis nullam commemorare potuit.\naccusat Ser. Sulpicius, sodalis filius,\ncuius ingenio paterni omnes necessarii munitiores esse debebant. accusat\nM.Marcus Cato qui cum a Murena nulla re umquam alienus fuit,\ntum ea condicione nobis erat in hac civitate\nnatus ut eius opes, ut ingenium praesidio multis etiam alienis, exitio vix cuiquam inimico esse\ndeberet.\nrespondebo igitur Postumo primum qui nescio\nquo pacto mihi videtur praetorius candidatus in consularem quasi desultorius in\nquadrigarum curriculum incurrere. cuius competitores si nihil\ndeliquerunt, dignitati eorum concessit, cum petere destitit; sin autem eorum aliquis\nlargitus est, expetendus amicus est qui alienam potius iniuriam quam suam\npersequatur.\nde Postumi criminibus, de Servi adulescentis.\nvenio nunc ad M.Marcum Catonem, quod est\nfundamentum ac robur totius\naccusationis; qui tamen ita gravis est accusator et vehemens ut multo magis eius\nauctoritatem quam criminationem pertimescam. in quo ego accusatore,\niudices, primum illud\ndeprecabor ne quid\nL.Lucii Murenae dignitas illius, ne quid exspectatio\ntribunatus, ne quid totius vitae splendor et gravitas noceat, denique ne ea soli\nhuic obsint bona M.Marci Catonis quae ille adeptus est ut\nmultis prodesse possit. Bis consul fuerat P.Publius Africanus et\nduos terrores huius imperi, Carthaginem Numantiamque, deleverat cum accusavit L.\nCottam. erat in eo summa eloquentia, summa fides, summa integritas,\nauctoritas tanta quanta in imperio populi Romani quod illius opera tenebatur.\nsaepe hoc maiores natu dicere audivi, hanc accusatoris eximiam vim\net dignitatem\nplurimum\nL.Lucio Cottae profuisse. noluerunt sapientissimi\nhomines qui tum rem illam iudicabant ita quemquam cadere in iudicio ut\nnimiis adversarii\nviribus abiectus videretur.\nquid? Ser.\nGalbam — nam traditum memoriae\nest — nonne proavo tuo, fortissimo atque florentissimo viro,\nM.Marco Catoni, incumbenti ad eius perniciem populus\nRomanus eripuit? semper in hac civitate nimis magnis accusatorum opibus\net populus universus et sapientes ac multum in posterum prospicientes iudices\nrestiterunt. nolo accusator in iudicium potentiam adferat, non vim\nmaiorem aliquam, non auctoritatem excellentem, non nimiam gratiam.\nvaleant haec omnia ad salutem innocentium, ad opem impotentium, ad\nauxilium calamitosorum, in periculo vero et in pernicie civium repudientur.\nnam si quis hoc forte dicet,\nCatonem descensurum ad accusandum non fuisse, nisi prius de causa iudicasset,\niniquam legem, iudices, et miseram condicionem instituet periculis hominum, si\nexistimabit iudicium accusatoris in reum pro aliquo praeiudicio valere oportere.\n\nego tuum consilium, Cato, propter singulare animi mei de tua virtute\niudicium vituperare non possum; non nulla forsitan conformare et leviter emendare possim.\n'non multa peccas,' inquit ille fortissimo viro senior magister,\n'sed peccas; te regere possum.' at\nego non te; verissime dixerim\npeccare te nihil neque ulla in re te esse huius modi ut corrigendus potius quam\nleviter inflectendus esse videare. finxit enim te ipsa natura ad\nhonestatem, gravitatem, temperantiam, magnitudinem animi, iustitiam, ad omnis\ndenique virtutes magnum hominem et excelsum. accessit istuc doctrina non moderata nec mitis sed, ut mihi videtur,\npaulo asperior et durior quam aut veritas aut natura patitur.\net quoniam non est nobis haec oratio habenda aut in imperita\nmultitudine aut in aliquo conventu agrestium, audacius paulo de studiis humanitatis\nquae et mihi et vobis nota et iucunda sunt disputabo. in\nM.Marco Catone, iudices, haec bona quae videmus divina et\negregia ipsius scitote esse propria; quae non numquam requirimus, ea sunt omnia non\na natura verum a magistro. fuit enim quidam summo ingenio vir,\nZeno, cuius inventorum aemuli Stoici nominantur. huius sententiae sunt et\npraecepta eius modi.\nsapientem gratia numquam moveri, numquam cuiusquam delicto ignoscere;\nneminem misericordem esse nisi stultum et levem; viri non esse neque exorari neque\nplacari; solos sapientes esse, si distortissimi sint, formosos, si mendicissimi,\ndivites, si servitutem serviant, reges; nos autem qui sapientes non sumus fugitivos, exsules, hostis, insanos\ndenique esse dicunt; omnia peccata esse paria; omne delictum scelus esse nefarium,\nnec minus delinquere eum qui gallum gallinaceum, cum opus non fuerit, quam eum qui\npatrem suffocaverit; sapientem nihil opinari, nullius rei paenitere, nulla in re\nfalli, sententiam mutare numquam.\nhoc\nhomo ingeniosissimus, M.Marcus Cato, auctoribus eruditissimis\ninductus adripuit,\nneque disputandi causa, ut magna pars, sed ita vivendi. petunt aliquid\npublicani; cave ne quicquam habeat momenti gratia. supplices aliqui\nveniunt miseri et calamitosi; sceleratus et nefarius fueris, si quicquam\nmisericordia adductus feceris. fatetur aliquis se peccasse et\nsui delicti veniam petit; 'nefarium est facinus\nignoscere.' at leve delictum est. 'omnia peccata sunt paria.'\ndixisti quippiam: 'fixum et statutum est.'\nnon re ductus es sed opinione; 'sapiens nihil opinatur.'\nerrasti aliqua in re; male dici putat. hac ex disciplina\nnobis illa sunt: 'dixi in senatu me nomen consularis candidati\ndelaturum.' iratus dixisti. 'numquam' inquit 'sapiens\nirascitur.' at temporis causa. 'improbi' inquit 'hominis\nest mendacio fallere;\nmutare sententiam turpe est, exorari scelus,\nmisereri flagitium.'\nnostri autem illi —\nfatebor enim, Cato, me quoque in adulescentia diffisum ingenio meo quaesisse\nadiumenta doctrinae — nostri, inquam, illi a Platone et Aristotele, moderati homines\net temperati, aiunt apud sapientem valere aliquando gratiam; viri boni esse\nmisereri; distincta genera esse delictorum et disparis poenas; esse apud hominem constantem\nignoscendi locum; ipsum sapientem saepe aliquid opinari\nquod nesciat, irasci non numquam, exorari eundem et\nplacari, quod dixerit interdum, si ita rectius sit, mutare, de sententia decedere\naliquando; omnis virtutes mediocritate quadam esse moderatas.\nhos ad magistros si qua te fortuna,\nCato, cum ista natura detulisset, non tu quidem vir melior esses nec fortior nec\ntemperantior nec\niustior — neque enim esse potes — sed paulo ad lenitatem propensior. non\naccusares nullis adductus inimicitiis, nulla lacessitus iniuria, pudentissimum\nhominem summa dignitate atque honestate praeditum; putares, cum in eiusdem anni\ncustodia te atque\nL.Lucium Murenam fortuna posuisset, aliquo te cum hoc rei\npublicae vinculo esse coniunctum; quod atrociter in senatu dixisti, aut non dixisses\naut, si potuisses, mitiorem in partem\ninterpretarere. ac te ipsum,\nquantum\nego opinione auguror, nunc et animi quodam impetu concitatum et vi naturae atque\ningeni elatum et recentibus praeceptorum studiis flagrantem iam usus flectet, dies\nleniet, aetas mitigabit. etenim isti ipsi mihi videntur vestri praeceptores et\nvirtutis magistri finis officiorum paulo longius quam natura vellet protulisse ut,\ncum ad ultimum animo contendissemus, ibi tamen ubi oporteret consisteremus. 'nihil\nignoveris.' immo aliquid, non omnia. 'nihil gratiae causa feceris.' immo\nresistito gratiae, cum officium et fides postulabit. 'misericordia\ncommotus ne sis.' etiam, in dissolvenda severitate; sed tamen\nest laus aliqua humanitatis. 'in\nsententia permaneto.' vero, nisi sententiam\nsententia alia vicerit melior.\nhuiusce\nmodi Scipio ille fuit quem non paenitebat facere idem quod tu, habere eruditissimum\nhominem Panaetium domi; cuius oratione et praeceptis,\nquamquam erant eadem ista quae te delectant, tamen asperior non est factus sed, ut\naccepi a senibus, lenissimus. quis vero C.Gaio\nLaelio comior fuit, quis iucundior eodem ex\nstudio isto, quis illo gravior, sapientior? possum de L.Lucio Philo, de C.Gaio\nGallo dicere haec eadem, sed te domum iam\ndeducam tuam. quemquamne existimas Catone, proavo tuo, commodiorem,\ncommuniorem, moderatiorem fuisse ad omnem rationem humanitatis? de cuius\npraestanti virtute cum vere graviterque diceres, domesticum te habere dixisti\nexemplum ad imitandum. est illud quidem exemplum tibi propositum domi,\nsed tamen naturae similitudo illius ad te magis qui ab illo\nortus es quam ad unum quemque nostrum pervenire potuit, ad\nimitandum vero tam mihi propositum exemplar illud est quam tibi. sed si\nillius comitatem et facilitatem tuae gravitati severitatique asperseris, non ista\nquidem erunt meliora, quae nunc sunt optima, sed certe condita iucundius.\nqua re, ut ad id quod institui revertar, tolle mihi e causa nomen Catonis,\nremove vim, praetermitte auctoritatem quae in iudiciis aut\nnihil valere aut ad salutem debet valere, congredere mecum criminibus ipsis.\nquid accusas, Cato, quid adfers ad iudicium, quid arguis?\nambitum accusas; non defendo. me reprehendis, quod idem\ndefendam quod lege punierim. punivi ambitum, non innocentiam; ambitum vero ipsum vel tecum\naccusabo, si voles. dixisti senatus consultum me referente esse factum,\nsi mercede obviam candidatis\nissent, si conducti sectarentur, si gladiatoribus volgo locus tributim et item\nprandia si volgo essent data, contra legem Calpurniam factum videri. ergo\nita senatus iudicat, contra legem facta\nhaec videri, si facta sint; decernit quod nihil opus est, dum\ncandidatis morem gerit.\nnam factum sit necne vehementer quaeritur; sin\nfactum sit, quin contra legem sit dubitare nemo potest.\nest igitur ridiculum, quod est dubium, id relinquere\nincertum, quod nemini dubium potest esse, id iudicare. atque id decernitur omnibus\npostulantibus candidatis, ut ex senatus consulto neque cuius intersit, neque contra\nquem sit intellegi possit. qua re doce ab\nL.Lucio Murena illa esse commissa; tum egomet tibi contra\nlegem commissa esse concedam.\n'multi obviam prodierunt de provincia decedenti.' consulatum\npetenti solet\nfieri; eccui autem non proditur revertenti?\n'quae fuit ista multitudo?' primum, si tibi istam rationem\nnon possim reddere, quid\nhabet admirationis tali viro advenienti, candidato consulari, obviam prodisse\nmultos? quod nisi esset factum, magis mirandum videretur.\nquid? si etiam illud addam quod a consuetudine non abhorret, rogatos\nesse multos, num aut criminosum sit aut mirandum, qua in civitate rogati\ninfimorum hominum filios prope de nocte ex ultima saepe urbe deductum venire\nsoleamus, in ea non esse gravatos homines prodire hora tertia in campum Martium,\npraesertim talis viri nomine rogatos? quid? si omnes societates venerunt\nquarum ex numero multi sedent iudices; quid? si multi homines\nnostri ordinis honestissimi; quid? si illa officiosissima quae neminem patitur\nnon honeste in\nurbem introire tota natio candidatorum, si denique ipse accusator noster Postumus\nobviam cum bene magna caterva sua venit, quid habet ista multitudo admirationis?\nomitto clientis, vicinos, tribulis, exercitum totum Luculli qui ad triumphum per eos dies venerat; hoc dico,\nfrequentiam in isto officio gratuitam non modo dignitati nullius\numquam sed ne voluntati quidem defuisse. at sectabantur multi.\n\ndoce mercede; concedam esse crimen.\nhoc quidem remoto\nquid reprendis? 'quid opus est' inquit 'sectatoribus?' A me tu id\nquaeris, quid opus sit eo quo semper usi sumus? homines tenues unum\nhabent in nostrum ordinem aut promerendi aut referendi benefici locum, hanc in nostris petitionibus operam atque\nadsectationem. neque enim fieri potest neque postulandum est a nobis aut\nab equitibus Romanis ut suos necessarios candidatos adsectentur totos dies; a quibus si domus\nnostra celebratur, si interdum ad forum deducimur, si uno basilicae spatio\nhonestamur, diligenter observari videmur et coli; tenuiorum amicorum et non\noccupatorum est ista adsiduitas, quorum copia bonis viris et beneficis deesse non\nsolet.\nnoli igitur eripere hunc\ninferiori generi hominum fructum offici, Cato; sine eos qui omnia a nobis sperant\nhabere ipsos quoque aliquid quod nobis tribuere possint. si nihil erit\npraeter ipsorum suffragium, tenues, etsi suffragantur, nil valent\ngratia. ipsi denique, ut solent loqui, non dicere pro nobis, non\nspondere, non vocare domum suam possunt. atque haec a nobis petunt omnia\nneque ulla re alia quae a nobis consequuntur nisi opera sua compensari putant posse.\nitaque et legi Fabiae quae est de numero sectatorum, et senatus\nconsulto quod est L.Lucio Caesare consule factum restiterunt.\nnulla est enim poena quae possit observantiam tenuiorum ab hoc vetere\ninstituto officiorum excludere.\nat\nspectacula sunt tributim data et ad prandium volgo vocati. etsi hoc\nfactum a Murena omnino, iudices, non est, ab eius amicis autem more et modo factum\nest, tamen admonitus re ipsa recordor quantum hae conquestiones in senatu habitae\npunctorum nobis, Servi, detraxerint. quod enim tempus fuit aut nostra aut\npatrum nostrorum memoria\nquo haec sive ambitio est sive liberalitas non fuerit ut locus et in circo et in\nforo daretur amicis et tribulibus? haec homines tenuiores praemia\ncommodaque a\nsuis tribulibus vetere instituto\nadsequebantur * * *\npraefectum fabrum semel locum tribulibus suis dedisse, quid\nstatuent in viros primarios qui in circo totas tabernas tribulium causa compararunt?\nhaec omnia sectatorum, spectaculorum, prandiorum item crimina a\nmultitudine in tuam nimiam diligentiam,\nServi, coniecta sunt, in quibus tamen Murena ab senatus\nauctoritate defenditur. quid enim? senatus num obviam prodire crimen\nputat? non, sed mercede. convince. num\nsectari multos? non, sed conductos.\ndoce. num locum ad spectandum dare aut\nad prandium invitare? minime, sed\nvolgo, passim. quid est volgo?\nVniversos. non igitur, si L.Lucius Natta, summo\nloco adulescens, qui et quo animo iam sit et qualis vir futurus sit videmus, in equitum centuriis\nvoluit esse et ad hoc officium necessitudinis et ad reliquum tempus gratiosus, id\nerit eius vitrico fraudi aut crimini, nec, si virgo Vestalis,\nhuius propinqua et necessaria, locum suum\ngladiatorium\nconcessit huic, non et illa pie fecit et hic a culpa est remotus. omnia\nhaec sunt officia necessariorum, commoda tenuiorum, munia candidatorum.\nat enim agit mecum austere et Stoice Cato, negat verum esse adlici\nbenivolentiam cibo, negat iudicium hominum in magistratibus mandandis\ncorrumpi voluptatibus oportere. ergo, ad cenam petitionis causa si quis\nvocat, condemnetur? 'quippe' inquit 'tu mihi summum imperium, tu\nsummam auctoritatem, tu gubernacula rei publicae\npetas fovendis hominum sensibus et deleniendis animis et adhibendis\nvoluptatibus? Vtrum lenocinium' inquit 'a grege delicatae iuventutis, an orbis\nterrarum imperium a populo Romano petebas?' horribilis oratio; sed eam\nusus, vita, mores, civitas ipsa respuit. neque tamen Lacedaemonii,\nauctores istius vitae atque orationis, qui cotidianis epulis in robore accumbunt,\nneque vero Cretes quorum nemo gustavit umquam cubans, melius quam Romani homines qui\ntempora voluptatis laborisque dispertiunt res publicas suas retinuerunt; quorum\nalteri uno adventu nostri exercitus deleti sunt, alteri nostri imperi praesidio\ndisciplinam suam legesque conservant.\nqua re noli, Cato, maiorum instituta\nquae res ipsa, quae diuturnitas imperi comprobat nimium severa oratione\nreprehendere. fuit eodem ex studio vir eruditus apud patres nostros et\nhonestus homo et nobilis, Q.Quinto Tubero. is, cum\nepulum Q.Quintus Maximus P.Publii\nAfricani, patrui sui, nomine populo Romano daret, rogatus est a maximo ut\ntriclinium sterneret, cum esset Tubero eiusdem Africani sororis filius.\natque ille, homo eruditissimus ac Stoicus, stravit pelliculis\nhaedinis lectulos Punicanos et exposuit vasa Samia, quasi vero esset Diogenes\nCynicus mortuus et non divini hominis Africani mors honestaretur; quem cum supremo\neius die maximus laudaret, gratias egit dis immortalibus quod ille vir in\nhac re publica potissimum natus esset; necesse enim fuisse ibi esse terrarum\nimperium ubi ille esset. huius in morte celebranda graviter tulit populus\nRomanus hanc perversam sapientiam Tuberonis,\nitaque homo integerrimus, civis optimus, cum esset L.Lucii\nPauli nepos, P.Publii Africani, ut dixi, sororis filius, his\nhaedinis pelliculis praetura deiectus est. odit populus Romanus privatam\nluxuriam, publicam magnificentiam diligit; non amat profusas epulas, sordis et\ninhumanitatem multo minus; distinguit rationem officiorum ac temporum, vicissitudinem laboris ac\nvoluptatis. nam quod ais nulla re adlici hominum mentis oportere ad\nmagistratum mandandum nisi dignitate, hoc tu ipse in quo summa est dignitas non\nservas. cur enim quemquam ut studeat tibi, ut te adiuvet rogas?\nrogas tu me ut mihi praesis, ut committam ego me tibi.\nquid tandem? istuc me rogari oportet abs te, an te potius a me ut pro mea salute\nlaborem periculumque suscipias?\nquid\nquod habes nomenclatorem? in eo quidem fallis et decipis. nam, si nomine\nappellari abs te civis tuos honestum est, turpe est eos notiores esse servo tuo quam\ntibi. sin iam\nnoris, tamenne per monitorem appellandi sunt cum petis, quasi incertus sis?\nquid quod, cum\nadmoneris, tamen, quasi tute noris, ita salutas?\nquid, postea quam es designatus, multo salutas\nneglegentius? haec omnia ad rationem civitatis si derigas, recta sunt;\nsin perpendere ad disciplinae praecepta velis, reperiantur pravissima.\nqua re nec plebi Romanae eripiendi fructus isti sunt ludorum,\ngladiatorum, conviviorum, quae omnia maiores nostri comparaverunt, nec candidatis\nista benignitas adimenda est quae liberalitatem magis significat quam largitionem.\nat enim te ad accusandum res publica adduxit. credo, Cato, te\nisto animo atque ea opinione venisse; sed tu imprudentia laberis. ego\nquod facio, iudices, cum amicitiae dignitatisque L.Lucio\nMurenae gratia facio, tum me pacis, oti, concordiae, libertatis, salutis, vitae\ndenique omnium nostrum causa facere clamo atque testor. audite, audite\nconsulem, iudices, nihil dicam adrogantius, tantum dicam totos dies atque noctes de\nre publica cogitantem! non\nusque eo L.Lucius Catilina rem publicam despexit atque\ncontempsit ut ea copia quam secum eduxit se hanc civitatem oppressurum arbitraretur.\nLatius patet illius sceleris contagio quam quisquam putat,\nad pluris pertinet. intus, intus,\ninquam, est equus Troianus; a quo numquam me consule dormientes opprimemini.\nquaeris a me ecquid ego\nCatilinam metuam. nihil, et curavi ne quis metueret, sed copias illius\nquas hic video dico esse metuendas; nec tam timendus est nunc exercitus L.Lucii Catilinae quam isti qui illum exercitum deseruisse\ndicuntur. non enim deseruerunt sed ab illo in\nspeculis atque\ninsidiis relicti in capite\natque in cervicibus nostris restiterunt. hi et integrum consulem et bonum\nimperatorem et natura et fortuna cum rei publicae salute coniunctum deici de urbis\npraesidio et de custodia civitatis vestris sententiis deturbari volunt.\nquorum ego ferrum et audaciam reieci in campo, debilitavi in foro,\ncompressi etiam domi meae saepe, iudices, his vos si alterum consulem tradideritis,\nplus multo erunt vestris sententiis quam suis gladiis consecuti. Magni interest,\niudices, id quod ego multis repugnantibus egi atque perfeci, esse Kalendis Ianuariis\nin re publica duo consules.\nnolite arbitrari, mediocribus consiliis aut usitatis viis\neos uti. non lex improba, non perniciosa largitio,\nnon auditum aliquando aliquod malum rei publicae quaeritur.\ninita sunt in hac civitate consilia, iudices, urbis delendae, civium\ntrucidandorum, nominis Romani exstinguendi. atque haec cives,\ncives, inquam, si eos hoc nomine\nappellari fas est, de patria sua et cogitant et cogitaverunt. Horum ego cotidie\nconsiliis occurro, audaciam debilito, sceleri resisto. sed moneo,\niudices. in exitu iam est meus consulatus; nolite mihi subtrahere\nvicarium meae diligentiae, nolite adimere eum cui rem publicam cupio tradere\nincolumem ab his tantis periculis defendendam.\natque ad haec mala, iudices, quid accedat aliud non videtis? te,\nte appello, Cato; nonne prospicis tempestatem anni tui? iam enim\nin hesterna contione intonuit vox perniciosa designati\ntribuni, conlegae tui; contra quem multum tua mens, multum omnes boni providerunt\nqui te ad tribunatus petitionem vocaverunt. omnia quae per hoc triennium\nagitata sunt, iam ab eo tempore quo a L.Lucio Catilina et\nCn.Gnaeo Pisone initum consilium senatus interficiendi\nscitis esse, in hos dies, in hos mensis, in hoc tempus erumpunt.\nqui locus est, iudices, quod tempus, qui dies, quae\nnox cum ego non ex istorum insidiis ac mucronibus non solum meo sed multo etiam\nmagis divino consilio eripiar atque evolem? neque isti me meo nomine\ninterfici sed vigilantem\nconsulem de rei publicae praesidio demoveri\nvolunt. nec minus vellent, Cato, te quoque aliqua ratione, si possent,\ntollere; id quod, mihi crede, et agunt et moliuntur. vident quantum in te\nsit animi, quantum ingeni, quantum auctoritatis, quantum rei publicae praesidi; sed,\ncum consulari auctoritate et auxilio spoliatam vim tribuniciam viderint, tum se\nfacilius inermem et debilitatum te oppressuros arbitrantur. nam\nne sufficiatur consul non\ntiment. vident in tuorum potestate conlegarum fore; sperant sibi\nD. Silanum, clarum virum, sine conlega, te sine consule,\nrem publicam sine praesidio obici posse.\nhis tantis in rebus tantisque in periculis est tuum, M.Marce Cato, qui mihi non tibi, sed patriae natus\nesse\nvideris, videre quid agatur, retinere adiutorem, defensorem,\nsocium in re publica, consulem non cupidum, consulem, quod maxime tempus hoc\npostulat, fortuna constitutum ad amplexandum otium, scientia ad bellum gerendum,\nanimo et usu ad quod velis negotium sustinendum.\nquamquam huiusce rei potestas omnis in vobis sita est, iudices; totam rem\npublicam vos in hac causa tenetis, vos gubernatis. si\nL.Lucius Catilina cum suo consilio nefariorum hominum quos\nsecum eduxit hac de re posset iudicare, condemnaret L.Lucium\nMurenam, si interficere posset, occideret. petunt enim rationes illius ut\norbetur auxilio res publica, ut minuatur contra suum furorem\nimperatorum copia, ut maior facultas tribunis plebis detur depulso adversario\nseditionis ac discordiae concitandae. idemne igitur delecti ex\namplissimis ordinibus honestissimi atque sapientissimi viri iudicabunt quod ille\nimportunissimus gladiator, hostis rei publicae iudicaret?\nmihi credite, iudices, in hac causa non solum de L.Lucii Murenae verum etiam de vestra salute sententiam feretis.\nin discrimen extremum venimus; nihil est iam unde nos reficiamus aut\nubi lapsi resistamus. non solum minuenda non sunt auxilia quae habemus\nsed etiam nova, si fieri possit, comparanda. Hostis est enim non apud Anienem, quod\nbello Punico gravissimum visum est, sed in urbe, in foro — di immortales! sine\ngemitu hoc dici non potest — non nemo etiam in illo sacrario rei publicae, in ipsa,\ninquam, curia non nemo hostis est. di faxint ut meus conlega, vir\nfortissimus, hoc Catilinae nefarium latrocinium armatus opprimat! ego togatus vobis\nbonisque omnibus adiutoribus hoc quod conceptum res publica\npericulum parturit\nconsilio discutiam et comprimam.\nsed\nquid tandem fiet, si haec elapsa de manibus nostris in eum annum qui consequitur\nredundarint? Vnus erit consul, et is non in administrando bello sed in sufficiendo\nconlega occupatus. hunc iam qui impedituri sint * * * illa pestis immanis importuna Catilinae\nprorumpet, qua po * * * minatur; in agros suburbanos\nrepente advolabit; versabitur in urbe furor, in\ncuria timor, in foro coniuratio, in campo exercitus, in agris vastitas; omni autem\nin sede ac loco ferrum flammamque metuemus. quae iam diu comparantur,\neadem ista omnia, si ornata suis praesidiis erit res publica, facile et magistratuum\nconsiliis et privatorum diligentia comprimentur.\nquae cum ita sint, iudices, primum rei publicae causa, qua nulla res\ncuiquam potior debet esse, vos pro mea summa et vobis cognita in re publica\ndiligentia moneo, pro auctoritate consulari hortor, pro magnitudine periculi\nobtestor, ut otio, ut paci, ut saluti, ut vitae\nvestrae et ceterorum civium consulatis; deinde ego idem et\ndefensoris et amici officio adductus oro atque obsecro, iudices, ut ne hominis\nmiseri et cum corporis morbo tum animi dolore confecti, L.Lucii Murenae, recentem gratulationem nova lamentatione\nobruatis. modo maximo beneficio populi Romani ornatus\nfortunatus videbatur, quod primus in familiam veterem, primus in municipium\nantiquissimum consulatum attulisset; nunc idem in\nsqualore et sordibus,\nconfectus morbo,\nlacrimis ac maerore perditus vester est supplex, iudices, vestram fidem obtestatur,\nvestram misericordiam implorat, vestram potestatem ac vestras\nopes intuetur.\nnolite, per deos immortalis! iudices, hac eum cum re qua se honestiorem fore putavit etiam\nceteris ante partis honestatibus atque omni dignitate fortunaque privare.\natque ita vos L.Lucius Murena, iudices, orat atque obsecrat, si\niniuste neminem laesit, si nullius auris voluntatemve violavit,\nsi nemini, ut levissime dicam, odio nec domi nec militiae fuit, sit apud vos\nmodestiae locus, sit demissis\nhominibus perfugium, sit auxilium pudori. misericordiam spoliatio\nconsulatus magnam habere debet, iudices; una enim eripiuntur cum consulatu omnia;\ninvidiam vero his temporibus habere consulatus ipse nullam potest; obicitur enim\ncontionibus seditiosorum, insidiis coniuratorum, telis Catilinae, ad omne denique\npericulum atque ad omnem iniuriam solus opponitur.\nqua re quid invidendum Murenae aut cuiquam nostrum\nsit in hoc praeclaro consulatu non video, iudices; quae vero miseranda sunt, ea et\nmihi ante oculos versantur et vos videre et perspicere potestis.\nsi, quod Iuppiter omen avertat! hunc vestris sententiis adflixeritis, quo\nse miser vertet? domumne? ut eam imaginem clarissimi viri, parentis sui, quam paucis\nante diebus laureatam in sua gratulatione conspexit, eandem deformatam ignominia\nlugentemque videat? an ad matrem quae misera modo consulem osculata\nfilium suum nunc cruciatur et sollicita est ne eundem paulo post spoliatum omni\ndignitate conspiciat?\nsed quid eius\nmatrem aut domum appello quem nova poena legis et domo et parente et\nomnium suorum consuetudine conspectuque privat? ibit igitur in exsilium\nmiser? quo? ad Orientisne partis in quibus annos multos legatus fuit,\nexercitus duxit, res maximas gessit? at\nhabet magnum dolorem, unde cum honore decesseris, eodem cum ignominia reverti.\nan se in contrariam partem terrarum abdet, ut Gallia Transalpina,\nquem nuper summo cum imperio libentissime viderit, eundem lugentem, maerentem,\nexsulem videat? in ea porro provincia quo animo C.Gaium Murenam fratrem suum aspiciet? qui huius dolor, qui illius\nmaeror erit, quae utriusque lamentatio, quanta autem perturbatio fortunae atque\nsermonis, cum, quibus in locis paucis ante diebus factum esse consulem\nMurenam nuntii litteraeque celebrassent et unde hospites atque amici gratulatum Romam\nconcurrerent, repente exstiterit\nipse nuntius suae calamitatis!\nquae si acerba, si misera, si luctuosa sunt, si alienissima\na mansuetudine et\nmisericordia vestra, iudices, conservate populi Romani beneficium, reddite rei\npublicae consulem, date hoc ipsius pudori, date patri mortuo, date generi et\nfamiliae, date etiam Lanuvio, municipio honestissimo, quod in hac tota\ncausa frequens maestumque vidistis.\nnolite a sacris patriis Iunonis Sospitae, cui omnis consules facere\nnecesse est, domesticum et suum consulem potissimum avellere. quem ego vobis, si\nquid habet aut momenti commendatio aut auctoritatis confirmatio mea, consul\nconsulem, iudices, ita commendo ut cupidissimum oti, studiosissimum bonorum, acerrimum contra seditionem, fortissimum\nin bello, inimicissimum huic coniurationi quae nunc rem publicam labefactat futurum\nesse promittam et spondeam.\n","locs":[{"loc":"urn:cts:latinLit:phi0474.phi014:1","start":0,"length":820},{"loc":"urn:cts:latinLit:phi0474.phi014:2","start":820,"length":734},{"loc":"urn:cts:latinLit:phi0474.phi014:3","start":1554,"length":961},{"loc":"urn:cts:latinLit:phi0474.phi014:4","start":2515,"length":826},{"loc":"urn:cts:latinLit:phi0474.phi014:5","start":3341,"length":509},{"loc":"urn:cts:latinLit:phi0474.phi014:6","start":3850,"length":811},{"loc":"urn:cts:latinLit:phi0474.phi014:7","start":4661,"length":859},{"loc":"urn:cts:latinLit:phi0474.phi014:8","start":5520,"length":971},{"loc":"urn:cts:latinLit:phi0474.phi014:9","start":6491,"length":751},{"loc":"urn:cts:latinLit:phi0474.phi014:10","start":7242,"length":714},{"loc":"urn:cts:latinLit:phi0474.phi014:11","start":7956,"length":834},{"loc":"urn:cts:latinLit:phi0474.phi014:12","start":8790,"length":796},{"loc":"urn:cts:latinLit:phi0474.phi014:13","start":9586,"length":991},{"loc":"urn:cts:latinLit:phi0474.phi014:14","start":10577,"length":516},{"loc":"urn:cts:latinLit:phi0474.phi014:15","start":11093,"length":780},{"loc":"urn:cts:latinLit:phi0474.phi014:16","start":11873,"length":831},{"loc":"urn:cts:latinLit:phi0474.phi014:17","start":12704,"length":909},{"loc":"urn:cts:latinLit:phi0474.phi014:18","start":13613,"length":784},{"loc":"urn:cts:latinLit:phi0474.phi014:19","start":14397,"length":507},{"loc":"urn:cts:latinLit:phi0474.phi014:20","start":14904,"length":794},{"loc":"urn:cts:latinLit:phi0474.phi014:21","start":15698,"length":736},{"loc":"urn:cts:latinLit:phi0474.phi014:22","start":16434,"length":1010},{"loc":"urn:cts:latinLit:phi0474.phi014:23","start":17444,"length":605},{"loc":"urn:cts:latinLit:phi0474.phi014:24","start":18049,"length":825},{"loc":"urn:cts:latinLit:phi0474.phi014:25","start":18874,"length":838},{"loc":"urn:cts:latinLit:phi0474.phi014:26","start":19712,"length":1319},{"loc":"urn:cts:latinLit:phi0474.phi014:27","start":21031,"length":816},{"loc":"urn:cts:latinLit:phi0474.phi014:28","start":21847,"length":1128},{"loc":"urn:cts:latinLit:phi0474.phi014:29","start":22975,"length":878},{"loc":"urn:cts:latinLit:phi0474.phi014:30","start":23853,"length":1113},{"loc":"urn:cts:latinLit:phi0474.phi014:31","start":24966,"length":917},{"loc":"urn:cts:latinLit:phi0474.phi014:32","start":25883,"length":1124},{"loc":"urn:cts:latinLit:phi0474.phi014:33","start":27007,"length":1174},{"loc":"urn:cts:latinLit:phi0474.phi014:34","start":28181,"length":1289},{"loc":"urn:cts:latinLit:phi0474.phi014:35","start":29470,"length":647},{"loc":"urn:cts:latinLit:phi0474.phi014:36","start":30117,"length":810},{"loc":"urn:cts:latinLit:phi0474.phi014:37","start":30927,"length":590},{"loc":"urn:cts:latinLit:phi0474.phi014:38","start":31517,"length":1249},{"loc":"urn:cts:latinLit:phi0474.phi014:39","start":32766,"length":212},{"loc":"urn:cts:latinLit:phi0474.phi014:40","start":32978,"length":617},{"loc":"urn:cts:latinLit:phi0474.phi014:41","start":33595,"length":649},{"loc":"urn:cts:latinLit:phi0474.phi014:42","start":34244,"length":1033},{"loc":"urn:cts:latinLit:phi0474.phi014:43","start":35277,"length":883},{"loc":"urn:cts:latinLit:phi0474.phi014:44","start":36160,"length":587},{"loc":"urn:cts:latinLit:phi0474.phi014:45","start":36747,"length":933},{"loc":"urn:cts:latinLit:phi0474.phi014:46","start":37680,"length":863},{"loc":"urn:cts:latinLit:phi0474.phi014:47","start":38543,"length":1045},{"loc":"urn:cts:latinLit:phi0474.phi014:48","start":39588,"length":791},{"loc":"urn:cts:latinLit:phi0474.phi014:49","start":40379,"length":824},{"loc":"urn:cts:latinLit:phi0474.phi014:50","start":41203,"length":674},{"loc":"urn:cts:latinLit:phi0474.phi014:51","start":41877,"length":1015},{"loc":"urn:cts:latinLit:phi0474.phi014:52","start":42892,"length":652},{"loc":"urn:cts:latinLit:phi0474.phi014:53","start":43544,"length":488},{"loc":"urn:cts:latinLit:phi0474.phi014:54","start":44032,"length":460},{"loc":"urn:cts:latinLit:phi0474.phi014:55","start":44492,"length":765},{"loc":"urn:cts:latinLit:phi0474.phi014:56","start":45257,"length":787},{"loc":"urn:cts:latinLit:phi0474.phi014:57","start":46044,"length":404},{"loc":"urn:cts:latinLit:phi0474.phi014:58","start":46448,"length":1000},{"loc":"urn:cts:latinLit:phi0474.phi014:59","start":47448,"length":583},{"loc":"urn:cts:latinLit:phi0474.phi014:60","start":48031,"length":956},{"loc":"urn:cts:latinLit:phi0474.phi014:61","start":48987,"length":1127},{"loc":"urn:cts:latinLit:phi0474.phi014:62","start":50114,"length":888},{"loc":"urn:cts:latinLit:phi0474.phi014:63","start":51002,"length":602},{"loc":"urn:cts:latinLit:phi0474.phi014:64","start":51604,"length":594},{"loc":"urn:cts:latinLit:phi0474.phi014:65","start":52198,"length":727},{"loc":"urn:cts:latinLit:phi0474.phi014:66","start":52925,"length":1078},{"loc":"urn:cts:latinLit:phi0474.phi014:67","start":54003,"length":899},{"loc":"urn:cts:latinLit:phi0474.phi014:68","start":54902,"length":689},{"loc":"urn:cts:latinLit:phi0474.phi014:69","start":55591,"length":966},{"loc":"urn:cts:latinLit:phi0474.phi014:70","start":56557,"length":672},{"loc":"urn:cts:latinLit:phi0474.phi014:71","start":57229,"length":695},{"loc":"urn:cts:latinLit:phi0474.phi014:72","start":57924,"length":548},{"loc":"urn:cts:latinLit:phi0474.phi014:73","start":58472,"length":1042},{"loc":"urn:cts:latinLit:phi0474.phi014:74","start":59514,"length":973},{"loc":"urn:cts:latinLit:phi0474.phi014:75","start":60487,"length":904},{"loc":"urn:cts:latinLit:phi0474.phi014:76","start":61391,"length":749},{"loc":"urn:cts:latinLit:phi0474.phi014:77","start":62140,"length":733},{"loc":"urn:cts:latinLit:phi0474.phi014:78","start":62873,"length":761},{"loc":"urn:cts:latinLit:phi0474.phi014:79","start":63634,"length":888},{"loc":"urn:cts:latinLit:phi0474.phi014:80","start":64522,"length":669},{"loc":"urn:cts:latinLit:phi0474.phi014:81","start":65191,"length":518},{"loc":"urn:cts:latinLit:phi0474.phi014:82","start":65709,"length":833},{"loc":"urn:cts:latinLit:phi0474.phi014:83","start":66542,"length":1040},{"loc":"urn:cts:latinLit:phi0474.phi014:84","start":67582,"length":763},{"loc":"urn:cts:latinLit:phi0474.phi014:85","start":68345,"length":650},{"loc":"urn:cts:latinLit:phi0474.phi014:86","start":68995,"length":902},{"loc":"urn:cts:latinLit:phi0474.phi014:87","start":69897,"length":762},{"loc":"urn:cts:latinLit:phi0474.phi014:88","start":70659,"length":609},{"loc":"urn:cts:latinLit:phi0474.phi014:89","start":71268,"length":905},{"loc":"urn:cts:latinLit:phi0474.phi014:90","start":72173,"length":796}]}
{"id":"urn:cts:latinLit:phi0474.phi015.perseus-lat2","text":"maxime vellem, iudices, ut P. Sulla et antea dignitatis suae splendorem\nobtinere et post calamitatem acceptam modestiae fructum\naliquem percipere potuisset. sed quoniam\nita tulit casus infestus ut in amplissimo honore cum\ncommuni ambitionis invidia tum singulari Autroni odio everteretur, et in his\npristinae fortunae reliquiis miseris et adflictis tamen haberet quosdam quorum\nanimos ne supplicio quidem suo satiare posset, quamquam ex huius incommodis magnam\nanimo molestiam capio, tamen in ceteris malis facile patior oblatum mihi tempus\nesse in quo boni viri lenitatem meam\nmisericordiamque, notam quondam omnibus, nunc quasi\nintermissam agnoscerent, improbi ac perditi cives domiti atque victi praecipitante re publica vehementem me\nfuisse atque fortem, conservata mitem ac misericordem faterentur.\net quoniam L. Torquatus, meus familiaris ac\nnecessarius, iudices, existimavit, si nostram in accusatione sua\nnecessitudinem familiaritatemque violasset, aliquid se de\nauctoritate meae defensionis posse detrahere, cum huius periculi propulsatione\nconiungam defensionem offici mei. quo quidem genere non uterer\norationis, iudices, hoc tempore, si mea solum interesset;\nmultis enim locis mihi\net data facultas est et saepe dabitur de mea laude dicendi; sed, ut ille\nvidit, quantum de mea auctoritate\nderipuisset, tantum se de huius praesidiis\ndeminuturum, sic hoc ego sentio, si mei\nfacti rationem vobis constantiamque huius offici ac defensionis\nprobaro, causam quoque me P. Sullae probaturum.\nac primum abs te illud, L. Torquate, quaero, cur me a ceteris clarissimis\nviris ac principibus civitatis in hoc officio atque in defensionis iure secernas.\nquid enim est quam ob rem abs te Q. Hortensi factum, clarissimi viri\natque ornatissimi, non reprehendatur, reprehendatur meum?\nnam, si est initum a P. Sulla consilium inflammandae huius\nurbis, exstinguendi imperi, delendae\ncivitatis, mihi maiorem hae res dolorem quam Q. Hortensio,\nmihi maius odium adferre debent, meum denique gravius esse iudicium, qui adiuvandus\nin his causis, qui oppugnandus, qui defendendus, qui deserendus esse\nvideatur? 'ita,'\ninquit; 'tu enim investigasti, tu patefecisti coniurationem.'\nquod cum dicit,non attendit eum qui patefecerit hoc curasse, ut id omnes viderent quod antea fuisset\noccultum. qua re ista coniuratio, si patefacta per me est, tam patet\nHortensio quam mihi. quem cum videas hoc honore,\nauctoritate, virtute, consilio praeditum non dubitasse quin innocentiam P.\nSullae\ndefenderet, quaero cur qui aditus ad causam Hortensio patuerit mihi interclusus esse\ndebuerit; quaero illud etiam, si me, qui defendo, reprehendendum putas esse, quid\ntandem de his existimes summis viris et clarissimis civibus, quorum studio et\ndignitate celebrari hoc iudicium, ornari causam, defendi huius innocentiam vides.\nnon enim una ratio est defensionis ea quae posita est in oratione; omnes qui\nadsunt, qui laborant, qui salvum volunt, pro sua parte atque\nauctoritate defendunt.\nan vero, in\nquibus subselliis haec ornamenta ac lumina rei publicae viderem, in his me apparere\nnollem, cum ego illum in locum atque in hanc\nexcelsissimam sedem dignitatis\natque honoris\nmultis meis ac magnis\nlaboribus et periculis ascendissem? atque ut intellegas, Torquate, quem\naccuses, si te forte id offendit quod ego, qui in hoc genere quaestionis\ndefenderim neminem, non desim P. Sullae, recordare de ceteris quos adesse huic\nvides; intelleges et de hoc et de aliis iudicium meum et horum par atque\nunum fuisse.\nquis nostrum adfuit\nVargunteio? nemo, ne hic quidem Q. Hortensius, praesertim qui illum solus antea de ambitu defendisset.\nnon enim iam se ullo officio cum illo coniunctum arbitrabatur, cum\nille tanto scelere commisso omnium officiorum societatem diremisset. quis\nnostrum Serv. Sullam, quis Publium, quis M. Laecam, quis\nC.\nCornelium\ndefendendum putavit, quis eis horum adfuit? nemo.\nquid ita? quia ceteris in causis etiam nocentis viri boni, si necessarii\nsunt, deserendos esse non putant; in hoc crimine non solum\nlevitatis est culpa verum etiam quaedam contagio sceleris, si\ndefendas eum quem obstrictum esse\npatriae parricidio suspicere.\nquid? Autronio nonne sodales, non\nconlegae sui, non veteres amici, quorum ille copia quondam abundarat, non hi omnes\nqui sunt in re publica principes defuerunt? immo etiam testimonio\nplerique laeserunt. statuerant tantum illud esse maleficium quod non modo\nnon\noccultari per se sed etiam aperiri inlustrarique deberet.\nquam ob rem quid est quod mirere, si cum isdem me in hac causa\nvides adesse cum quibus in ceteris intellegis afuisse?\nNisi vero me unum vis ferum praeter ceteros, me asperum, me inhumanum existimari, me\nsingulari immanitate et crudelitate praeditum.\nhanc mihi tu si propter meas res gestas imponis in\nomni vita mea, Torquate,\npersonam, vehementer erras. me natura\nmisericordem, patria severum, crudelem nec patria nec natura esse voluit; denique istam ipsam\npersonam vehementem et acrem quam mihi tum tempus et res publica imposuit iam\nvoluntas et natura ipsa detraxit. illa enim ad breve tempus severitatem\npostulavit, haec in omni vita misericordiam lenitatemque desiderat.\nqua re nihil est quod ex tanto comitatu virorum\namplissimorum me unum abstrahas; simplex officium atque una bonorum est omnium causa. nihil\nerit quod\nadmirere posthac, si in ea parte in qua hos animum adverteris me videbis.\nnulla est enim in re publica mea causa\npropria; tempus agendi fuit mihi magis proprium quam ceteris, doloris\nvero et timoris et periculi fuit illa causa communis; neque enim ego tunc\nprinceps\nad salutem esse potuissem, si esse alii comites noluissent. qua re\nnecesse est, quod mihi consuli praecipuum fuit praeter alios, id iam privato cum\nceteris esse commune. neque ego hoc partiendae invidiae, sed\ncommunicandae laudis causa loquor; oneris mei partem nemini impertio, gloriae bonis\nomnibus.\n'in Autronium testimonium\ndixisti,' inquit; 'Sullam defendis.' hoc totum eius modi est, iudices,\nut, si ego sum inconstans ac levis, nec testimonio fidem tribui\nconvenerit nec defensioni auctoritatem; sin est in me ratio rei publicae, religio\nprivati offici, studium retinendae voluntatis bonorum, nihil minus accusator debet\ndicere quam a me defendi Sullam, testimonio laesum esse Autronium. videor enim\niam non solum studium ad\ndefendendas causas verum etiam opinionis aliquid et auctoritatis adferre; qua ego et\nmoderate utar, iudices, et omnino non uterer, si\nille me non coegisset.\nduae coniurationes abs te,\nTorquate, constituuntur, una quae Lepido et Volcatio consulibus patre tuo consule\ndesignato facta esse dicitur, altera quae me consule; harum in utraque Sullam dicis\nfuisse. Patris tui, fortissimi viri atque optimi consulis, scis me consiliis non\ninterfuisse; scis me, cum mihi summus tecum usus esset,\ntamen illorum expertem temporum et sermonum fuisse, credo quod nondum penitus in re\npublica versabar, quod nondum ad propositum mihi finem honoris perveneram, quod me ambitio et forensis labor ab omni illa\ncogitatione abstrahebat.\nquis ergo\nintererat vestris consiliis? omnes hi quos vides huic adesse et in primis\nQ. Hortensius; qui cum propter honorem ac dignitatem atque animum eximium in rem\npublicam, tum propter summam familiaritatem summumque\namorem in patrem tuum cum communibus tum praecipuis patris tui periculis\ncommovebatur. ergo istius coniurationis crimen defensum ab eo est qui\ninterfuit, qui cognovit, qui particeps et consili vestri fuit et timoris; cuius in\nhoc crimine propulsando cum esset copiosissima atque ornatissima oratio, tamen non\nminus inerat auctoritatis\nin ea quam facultatis. illius igitur coniurationis quae facta contra vos,\ndelata ad vos, a vobis prolata esse dicitur, ego testis esse non potui; non modo\nanimo nihil comperi, sed\nvix ad auris meas istius\nsuspicionis fama pervenit.\nqui vobis in consilio fuerunt, qui vobiscum illa\ncognorunt, quibus ipsis periculum tum conflari putabatur, qui Autronio non\nadfuerunt, qui in illum testimonia gravia dixerunt, hunc defendunt, huic\nadsunt, in huius periculo declarant se non crimine\nconiurationis, ne adessent ceteris, sed hominum maleficio deterritos esse.\nmei consulatus autem tempus et crimen maximae coniurationis a me\ndefendetur. atque haec inter nos partitio\ndefensionis non est\nfortuito, iudices, nec temere facta; sed cum videremus eorum criminum nos patronos\nadhiberi quorum testes esse possemus, uterque nostrum id sibi suscipiendum putavit\nde quo aliquid scire ipse atque existimare potuisset.\net quoniam de\ncriminibus superioris coniurationis Hortensium diligenter audistis, de hac\nconiuratione quae me consule facta est hoc primum attendite.\n\nmulta, cum essem consul, de summis rei publicae periculis audivi, multa quaesivi, multa\ncognovi; nullus umquam de Sulla nuntius ad me, nullum indicium, nullae litterae pervenerunt, nulla\nsuspicio. multum haec vox fortasse\nvalere deberet eius hominis qui consul insidias rei\npublicae consilio investigasset, veritate aperuisset, magnitudine animi vindicasset,\ncum is se nihil audisse de P. Sulla, nihil suspicatum esse diceret.\nsed ego nondum utor hac voce ad hunc defendendum; ad purgandum me potius utar, ut\nmirari Torquatus desinat me qui Autronio non adfuerim\nSullam defendere.\nquae enim Autroni\nfuit causa, quae Sullae\nest? ille ambitus iudicium tollere ac disturbare primum conflato voluit\ngladiatorum ac fugitivorum tumultu, deinde, id quod vidimus omnes, lapidatione atque\nconcursu; Sulla, si sibi suus pudor ac dignitas non prodesset, nullum auxilium\nrequisivit. ille damnatus ita se gerebat non solum consiliis et\nsermonibus verum etiam aspectu atque voltu ut inimicus esse amplissimis ordinibus, infestus bonis\nomnibus, hostis patriae videretur; hic se ita fractum illa calamitate atque\nadflictum putavit ut nihil sibi ex pristina dignitate superesse arbitraretur, nisi\nquod modestia retinuisset.\nhac vero in\nconiuratione quid tam coniunctum quam ille cum Catilina, cum Lentulo? quae tanta\nsocietas ullis inter se rerum optimarum quanta ei cum illis sceleris, libidinis,\naudaciae? quod flagitium Lentulus non cum Autronio concepit? quod sine eodem illo\nCatilina facinus admisit? cum interim Sulla cum isdem illis non modo noctem\nsolitudinemque non quaereret sed ne mediocri quidem sermone et congressu coniungeretur.\nillum Allobroges, maximarum rerum verissimi\nindices, illum multorum litterae ac nuntii coarguerunt;\nSullam interea nemo insimulavit, nemo nominavit. postremo eiecto sive\nemisso iam ex urbe Catilina ille arma misit, cornua, tubas,\nfascis, signa, legiones, ille relictus intus, exspectatus foris, Lentuli poena\ncompressus convertit se aliquando ad timorem, numquam ad sanitatem; hic contra ita\nquievit ut eo tempore omni Neapoli fuerit, ubi neque homines fuisse\nputantur huius adfines suspicionis\net locus est ipse non tam ad inflammandos calamitosorum animos quam ad consolandos accommodatus.\n\n\npropter hanc igitur tantam dissimilitudinem hominum atque causarum\ndissimilem me in utroque praebui.\nveniebat enim ad me et saepe veniebat Autronius multis cum lacrimis\nsupplex ut se defenderem, et se meum condiscipulum in pueritia, familiarem in adulescentia,\nconlegam in quaestura commemorabat fuisse; multa mea in se, non nulla etiam sua in\nme proferebat officia.\nquibus ego rebus, iudices, ita flectebar animo atque frangebar ut\niam ex memoria quas mihi ipsi fecerat insidias deponerem, ut iam immissum esse ab eo C.\nCornelium qui me in meis sedibus, in conspectu uxoris ac liberorum\nmeorum trucidaret obliviscerer. quae si de uno me cogitasset, qua\nmollitia sum animi ac lenitate, numquam me hercule illius\nlacrimis ac precibus restitissem; sed cum mihi patriae,\ncum vestrorum periculorum, cum huius urbis, cum illorum\ndelubrorum atque templorum, cum puerorum infantium, cum matronarum ac virginum\nveniebat in mentem, et cum illae infestae ac funestae faces universumque totius\nurbis incendium, cum tela, cum\ncaedes, cum civium cruor, cum cinis patriae versari ante oculos atque animum memoria\nrefricare coeperat, tum denique ei resistebam, neque solum illi hosti ac parricidae\nsed his etiam propinquis illius, Marcellis, patri et filio, quorum alter apud me\nparentis gravitatem, alter fili suavitatem obtinebat; neque me arbitrabar sine summo scelere posse,\nquod maleficium in aliis vindicassem, idem in illorum socio, cum scirem, defendere.\natque idem ego neque P. Sullam\nsupplicem ferre, neque eosdem Marcellos pro huius periculis lacrimantis\naspicere, neque huius M.\nMessalae, hominis necessarii, preces sustinere potui;\nneque enim est causa adversata naturae, nec homo nec\nres misericordiae meae\nrepugnavit. nusquam nomen, nusquam vestigium fuerat, nullum crimen,\nnullum indicium, nulla suspicio. suscepi causam, Torquate,\nsuscepi, et feci libenter ut me, quem boni constantem, ut spero, semper\nexistimassent, eundem ne improbi quidem crudelem dicerent.\nhic ait se ille, iudices, regnum meum ferre non posse. quod\ntandem, Torquate, regnum? consulatus, credo, mei; in quo ego imperavi\nnihil et contra\npatribus conscriptis et bonis omnibus parui; quo in magistratu non institutum est\nvidelicet a me regnum, sed repressum. an tum in\ntanto imperio, tanta potestate non dicis me fuisse regem, nunc privatum regnare\ndicis? quo tandem nomine?\n'quod, in quos testimonia dixisti,' inquit, 'damnati sunt; quem\ndefendis, sperat se absolutum iri.' hic tibi ego de testimoniis meis hoc\nrespondeo, si falsum dixerim,\nte in eosdem dixisse; sin verum, non esse hoc regnare, cum verum\niuratus dicas, probare. de huius spe\ntantum dico, nullas a me opes P. Sullam, nullam potentiam, nihil denique praeter fidem defensionis exspectare.\n'Nisi tu,' inquit, 'causam recepisses, numquam\nmihi restitisset, sed indicta causa profugisset.' si iam hoc\ntibi concedam, Q. Hortensium, tanta\ngravitate hominem, si hos\ntalis viros non suo stare iudicio, sed meo; si hoc tibi dem\nquod credi non potest, nisi ego huic adessem, hos adfuturos non fuisse, uter tandem\nrex est, isne cui innocentes homines non resistunt, an is qui calamitosos non\ndeserit? at hic etiam, id quod tibi necesse minime fuit, facetus esse voluisti, cum\nTarquinium et Numam et me tertium peregrinum regem esse dixisti. Mitto iam de rege\nquaerere; illud quaero peregrinum cur me esse dixeris. nam si ita sum,\nnon tam est admirandum regem esse me,\nquoniam, ut tu ais, duo\niam peregrini reges Romae fuerunt, quam\nconsulem Romae fuisse peregrinum. 'hoc dico,' inquit, 'te esse ex municipio.'\nfateor et addo etiam:ex eo municipio unde iterum iam salus huic urbi imperioque missa\nest. sed scire ex te pervelim quam ob rem qui ex municipiis veniant\nperegrini tibi esse videantur. nemo\nistuc M.\nilli Catoni seni, cum\nplurimos haberet inimicos, nemo Ti. Coruncanio, nemo M'. Curio, nemo huic ipsi nostro C. Mario, cum ei\nmulti inviderent, obiecit umquam. equidem vehementer laetor eum esse me\nin quem tu, cum cuperes, nullam contumeliam iacere potueris quae non ad maximam\npartem civium conveniret.\nsed tamen te a me pro magnis causis nostrae necessitudinis monendum\nesse etiam atque etiam puto. non possunt omnes esse patricii; si verum\nquaeris, ne curant quidem; nec se aequales tui propter istam causam abs te anteiri\nputant.\nac si tibi nos peregrini videmur, quorum iam\net nomen et\nhonos inveteravit et urbi huic\net hominum famae ac sermonibus, quam tibi illos competitores tuos peregrinos videri\nnecesse erit qui iam ex tota Italia delecti tecum de honore ac de omni\ndignitate contendent!\nquorum cave tu quemquam\nperegrinum appelles, ne peregrinorum suffragiis obruare. qui\nsi attulerint\nnervos et industriam, mihi crede, excutient tibi istam verborum iactationem et te ex\nsomno saepe excitabunt nec patientur se abs te, nisi virtute vincentur, honore\nsuperari.\nac si, iudices, ceteris patriciis me et vos peregrinos videri\noporteret, a Torquato tamen hoc vitium sileretur; est enim ipse a materno genere municipalis, honestissimi ac\nnobilissimi generis, sed tamen Asculani. aut igitur doceat Picentis solos\nnon esse peregrinos aut gaudeat suo\ngeneri me meum non anteponere. qua re neque tu me peregrinum posthac\ndixeris, ne gravius refutere, neque regem, ne derideare. Nisi forte regium tibi\nvidetur ita vivere ut non modo homini nemini sed ne cupiditati quidem ulli servias,\ncontemnere omnis libidines, non auri, non argenti, non ceterarum rerum indigere, in\nsenatu sentire libere, populi utilitati magis consulere quam voluntati, nemini cedere, multis\nobsistere. si hoc putas esse regium, regem\nme esse confiteor; sin te potentia mea, si\ndominatio, si denique aliquod dictum adrogans aut superbum movet, quin tu id potius\nprofers quam verbi invidiam contumeliamque maledicti?\nego, tantis a me beneficiis in re publica positis, si nullum aliud mihi\npraemium ab senatu populoque Romano nisi honestum otium postularem,\nquis non concederet? ceteri\nsibi haberent honores, sibi imperia, sibi\nprovincias, sibi triumphos, sibi alia praeclarae laudis insignia; mihi liceret eius\nurbis quam conservassem conspectu tranquillo animo et quieto frui. quid\nsi hoc non postulo? si ille labor meus pristinus, si sollicitudo, si officia, si\noperae, si vigiliae deserviunt amicis, praesto sunt omnibus; si neque amici in foro\nrequirunt studium meum neque res publica in curia; si me non modo\nnon rerum gestarum vacatio sed neque\nhonoris neque aetatis excusatio vindicat a labore; si voluntas mea, si industria, si\ndomus, si animus, si aures patent omnibus; si mihi ne ad ea quidem quae pro salute\nomnium gessi recordanda et cogitanda quicquam relinquitur temporis: tamen hoc regnum\nappellabitur, cuius vicarius qui velit esse inveniri nemo potest?\nlonge abest a me regni suspicio; si quaeris\nqui sint Romae regnum occupare conati, ut\nne replices annalium memoriam, ex domesticis imaginibus invenies. res\nenim gestae, credo, meae me nimis extulerunt ac mihi nescio quos spiritus\nattulerunt. quibus de rebus tam claris, tam immortalibus, iudices, hoc\npossum dicere, me qui ex summis periculis eripuerim\nurbem hanc et vitam omnium civium satis adeptum fore, si ex hoc tanto in omnis\nmortalis beneficio nullum in me periculum redundarit.\netenim in qua civitate res tantas gesserim memini, in qua urbe verser intellego. plenum forum est eorum hominum quos\nego a vestris cervicibus depuli, iudices, a meis non removi.\nNisi vero paucos fuisse arbitramini qui conari aut sperare possent se tantum\nimperium posse delere. Horum ego faces eripere de manibus et gladios extorquere\npotui, sicuti feci, voluntates vero consceleratas ac nefarias nec\nsanare potui nec tollere. qua re non sum nescius quanto periculo vivam in\ntanta multitudine improborum, cum mihi uni cum omnibus improbis aeternum videam\nbellum esse susceptum.\nquod si illis meis\npraesidiis forte invides, et si ea tibi regia videntur quod omnes boni omnium\ngenerum atque ordinum suam salutem cum mea coniungunt, consolare te quod omnium\nmentes improborum mihi uni maxime sunt infensae et adversae; qui me non\nmodo idcirco oderunt quod eorum conatus impios et furorem\nconsceleratum repressi, sed eo etiam magis quod nihil iam\nse simile me vivo conari posse arbitrantur.\nat vero quid ego\nmirer, si quid ab improbis de me improbe dicitur, cum L. Torquatus\nprimum ipse his fundamentis\nadulescentiae iactis, ea spe proposita amplissimae dignitatis, deinde L. Torquati,\nfortissimi consulis, constantissimi senatoris, semper optimi civis filius, interdum\nefferatur immoderatione verborum? qui cum suppressa voce de scelere P.\nLentuli, de audacia\nconiuratorum omnium dixisset, tantum modo ut vos qui ea probatis exaudire possetis,\nde supplicio, de carcere magna et queribunda voce\ndicebat.\nin quo primum illud\nerat absurdum quod, cum ea quae\nleviter dixerat vobis\nprobare volebat, eos autem qui\ncircum iudicium stabant audire nolebat, non intellegebat ea quae clare diceret ita\nillos audituros quibus se venditabat ut vos quoque audiretis, qui id non\nprobabatis. deinde alterum iam oratoris\nest\nvitium non\nvidere quid quaeque causa postulet.\nnihil est enim tam alienum ab eo qui alterum coniurationis accuset\nquam videri coniuratorum poenam mortemque lugere. quod cum is tribunus\npl. facit qui unus videtur ex illis ad lugendos coniuratos relictus,\nnemini mirum\nest; difficile est enim tacere, cum doleas; te, si quid eius modi facis, non modo talem adulescentem sed in\nea causa in qua te vindicem coniurationis velis esse vehementer admiror.\nsed reprehendo tamen illud maxime quod isto\ningenio et prudentia praeditus causam rei publicae non tenes, qui arbitrere plebi\nRomanae res eas non probari quas me consule omnes boni pro communi salute gesserunt.\necquem\ntu horum qui adsunt, quibus te contra ipsorum voluntatem\nvenditabas, aut tam sceleratum statuis fuisse ut haec\nomnia perire\nvoluerit, aut tam miserum ut et se perire cuperet et nihil haberet\nquod salvum esse vellet? an vero clarissimum virum generis vestri ac\nnominis nemo reprehendit, qui filium suum vita privavit ut in ceteros firmaret imperium; tu rem publicam reprehendis, quae\ndomesticos hostis, ne ab eis ipsa necaretur, necavit?\nitaque attende, Torquate, quam\nego defugiam auctoritatem consulatus mei! maxima voce ut omnes exaudire\npossint dico semperque dicam. adeste\nomnes animis, Quirites, quorum ego frequentia magno opere laetor; erigite mentis aurisque\nvestras et me de invidiosis rebus, ut ille putat, dicentem attendite! ego\nconsul, cum exercitus perditorum civium clandestino scelere conflatus crudelissimum\net luctuosissimum exitium patriae comparasset, cum ad occasum interitumque rei\npublicae Catilina in castris, in his autem templis atque tectis dux Lentulus esset constitutus, meis\nconsiliis, meis laboribus, mei capitis periculis, sine tumultu, sine\ndilectu, sine armis,\nsine exercitu, quinque hominibus comprehensis atque confessis incensione urbem, internicione civis,\nvastitate Italiam, interitu rem publicam liberavi; ego vitam omnium civium, statum\norbis terrae, urbem hanc denique, sedem omnium nostrum, arcem regum ac nationum\nexterarum, lumen gentium, domicilium imperi, quinque hominum amentium ac perditorum\npoena redemi.\nan me existimasti haec iniuratum in iudicio non esse dicturum quae\niuratus in maxima contione dixissem?\natque etiam illud addam, ne qui forte incipiat improbus subito te\namare, Torquate, et aliquid sperare de te, atque ut idem omnes exaudiant clarissima voce dicam.\nharum omnium rerum quas ego in consulatu pro salute rei\npublicae suscepi atque gessi L. ille Torquatus, cum esset meus\ncontubernalis in consulatu atque etiam in praetura fuisset,\ncum princeps, cum auctor, cum signifer esset iuventutis, actor, adiutor, particeps exstitit;\nparens eius, homo amantissimus patriae, maximi animi, summi consili, singularis\nconstantiae, cum esset aeger, tamen omnibus rebus illis interfuit,\nnusquam est a me digressus, studio, consilio, auctoritate unus\nadiuvit plurimum, cum infirmitatem corporis animi virtute superaret.\nvidesne ut eripiam te ex improborum subita gratia et reconciliem\nbonis omnibus? qui te et diligunt et retinent retinebuntque semper nec, si a me\nforte desciveris, idcirco te a se et a re publica et a\ntua dignitate deficere patientur.\nsed iam redeo ad causam atque hoc vos, iudices, testor: mihi de memet\nipso tam multa dicendi necessitas quaedam imposita est ab illo. nam si\nTorquatus Sullam solum accusasset, ego quoque hoc tempore nihil aliud agerem nisi\neum qui accusatus esset defenderem; sed cum ille tota illa oratione in me esset invectus et cum, ut\ninitio dixi, defensionem meam spoliare auctoritate voluisset, etiam si dolor meus\nrespondere non cogeret, tamen ipsa causa hanc a me orationem\nflagitavisset.\nab Allobrogibus nominatum Sullam esse dicis. quis\nnegat? sed lege indicium et vide quem ad modum nominatus sit. L. Cassium dixerunt\ncommemorasse cum ceteris Autronium secum facere. quaero num Sullam\ndixerit Cassius. nusquam. sese aiunt quaesisse de Cassio quid\nSulla sentiret. videte diligentiam Gallorum; qui vitam hominum naturamque\nnon nossent ac tantum audissent\neos pari calamitate esse, quaesiverunt essentne eadem voluntate.\nquid tum Cassius? si respondisset idem sentire et secum\nfacere Sullam, tamen mihi non videretur in hunc id criminosum esse debere.\nquid ita? quia, qui barbaros homines ad bellum impelleret,\nnon debebat minuere illorum suspicionem et purgare eos de quibus illi aliquid\nsuspicari viderentur.\nnon respondit tamen una facere Sullam.\netenim esset absurdum, cum ceteros sua sponte nominasset, mentionem\nfacere Sullae nullam nisi\nadmonitum et interrogatum; nisi forte veri simile est P. Sullae nomen in memoria\nCassio non fuisse. si nobilitas hominis, si adflicta fortuna, si reliquiae pristinae dignitatis non tam inlustres\nfuissent, tamen Autroni commemoratio memoriam Sullae rettulisset; etiam, ut\narbitror, cum auctoritates principum coniurationis ad incitandos animos Allobrogum\nconligeret Cassius, et cum sciret exteras nationes maxime nobilitate moveri, non\nprius Autronium quam Sullam nominavisset.\niam vero illud minime probari\npotest, Gallos Autronio nominato putasse propter calamitatis similitudinem sibi\naliquid de Sulla esse quaerendum, Cassio, si hic esset in eodem scelere, ne cum\nappellasset quidem Autronium, huius in mentem venire potuisse. sed tamen\nquid\nrespondit de Sulla Cassius?\nse nescire certum. 'non purgat,' inquit. dixi\nantea: ne si argueret quidem tum denique, cum esset interrogatus, id mihi criminosum videretur.\nsed ego in iudiciis et in\nquaestionibus non hoc quaerendum arbitror, num purgetur\naliquis, sed num arguatur. etenim cum se\nnegat scire\nCassius, utrum sublevat Sullam an satis probat se nescire? 'sublevat apud\nGallos.' quid ita? 'ne indicent.' quid\n? si periculum esse putasset ne illi umquam\nindicarent, de se ipse\nconfessus esset? 'nesciit\n\nvidelicet.' credo celatum esse Cassium de Sulla uno; nam de ceteris certe\nsciebat; etenim domi eius\npleraque conflata esse constabat. qui\nnegare noluit esse in eo numero Sullam quo\nplus spei Gallis daret, dicere autem falsum non ausus est, se nescire dixit. atque\nhoc perspicuum est, cum is qui de omnibus\nscierit de Sulla se scire negarit, eandem vim esse negationis huius quam si extra coniurationem hunc esse se scire dixisset.\nnam cuius scientiam de omnibus constat fuisse, eius ignoratio de\naliquo purgatio debet videri. sed iam non quaero purgetne Cassius Sullam;\nillud mihi tantum satis est contra Sullam nihil esse in indicio.\nexclusus hac criminatione Torquatus rursus in me inruit, me accusat; ait\nme aliter ac dictum sit in tabulas publicas rettulisse. O di\nimmortales!—vobis enim tribuo quae vestra sunt, nec vero possum meo\ntantum ingenio dare ut tot res\ntantas, tam varias, tam repentinas in illa turbulentissima tempestate rei publicae\nmea sponte dispexerim—vos\nprofecto animum meum tum conservandae patriae cupiditate incendistis, vos me ab\nomnibus ceteris cogitationibus ad unam salutem rei publicae\nconvertistis, vos denique in tantis tenebris erroris et\ninscientiae clarissimum lumen menti meae praetulistis.\nvidi ego hoc,\niudices, nisi recenti memoria senatus auctoritatem\nhuius indici monumentis publicis testatus essem, fore ut aliquando non Torquatus\nneque Torquati quispiam similis—nam id me multum fefellit—sed ut aliquis\npatrimoni naufragus, inimicus oti, bonorum hostis,\naliter indicata haec esse diceret, quo facilius vento aliquo in optimum\nquemque excitato posset in malis rei publicae portum aliquem suorum malorum invenire. itaque introductis in\nsenatum indicibus constitui\nsenatores qui omnia indicum dicta, interrogata, responsa perscriberent.\nat quos viros! non solum summa virtute et\nfide, cuius generis erat in senatu\nfacultas maxima, sed etiam quos sciebam memoria, scientia, celeritate scribendi facillime quae dicerentur persequi\nposse, C. Cosconium, qui tum erat praetor, M. Messalam, qui tum praeturam petebat,\nP. Nigidium, App. Claudium. credo esse neminem qui his\nhominibus ad vere referendum aut fidem putet aut ingenium defuisse.\n\nquid deinde? quid feci? Cum scirem\nita esse indicium relatum in tabulas publicas ut illae tabulae privata tamen custodia\nmore maiorum continerentur, non occultavi, non continui domi, sed statim describi ab omnibus librariis, dividi\npassim et pervolgari atque edi populo Romano imperavi. divisi\ntota Italia,\nemisi in omnis provincias; eius indici ex quo oblata salus esset omnibus\nexpertem esse neminem volui.\nitaque\ndico locum in orbe terrarum esse nullum, quo in loco populi Romani nomen sit, quin\neodem perscriptum hoc indicium pervenerit. in quo ego tam subito et exiguo et turbido tempore multa\ndivinitus, ita ut dixi, non mea sponte providi, primum ne quis posset tantum aut de rei publicae aut de\nalicuius periculo meminisse quantum vellet; deinde ne cui\nliceret umquam reprehendere illud indicium aut temere creditum criminari; postremo\nne quid iam a me, ne quid ex meis commentariis quaereretur, ne aut oblivio mea aut\nmemoria nimia videretur, ne denique aut neglegentia turpis aut\ndiligentia crudelis putaretur.\nsed\ntamen abs te, Torquate, quaero: cum indicatus tuus esset inimicus\net esset eius rei frequens senatus et recens memoria testis, et\ntibi, meo\nfamiliari et contubernali, prius etiam edituri indicium fuerint scribae mei, si\nvoluisses, quam in codicem rettulissent, cur cum videres\naliter fieri, tacuisti, passus es, non mecum aut ut\ncum familiarissimo questus es aut, quoniam tam\nfacile inveheris in amicos, iracundius et vehementius\nexpostulasti? tu, cum tua vox numquam sit audita, cum indicio lecto,\ndescripto, divolgato quieveris, tacueris, repente tantam rem\nementiare et in eum locum te deducas ut, ante quam me\ncommutati indici coargueris, te summae neglegentiae tuo iudicio convictum esse fateare?\nmihi cuiusquam salus tanti fuisset ut meam neglegerem? per me ego\nveritatem patefactam contaminarem aliquo mendacio? quemquam denique ego iuvarem, a\nquo et tam crudelis insidias rei\npublicae factas et me potissimum consule constitutas putarem?\nquod si iam essem oblitus severitatis et constantiae meae, tamne\namens eram ut, cum litterae posteritatis causa repertae sint, quae subsidio\noblivioni esse possent, ego\nrecentem putarem memoriam cuncti senatus commentario meo posse superari?\nfero ego te, Torquate, iam dudum fero, et non numquam animum\nincitatum ad ulciscendam orationem tuam revoco ipse et reflecto, permitto aliquid\niracundiae tuae, do adulescentiae, cedo amicitiae, tribuo parenti. sed\nnisi tibi aliquem modum tute\nconstitueris, coges oblitum me nostrae amicitiae habere rationem meae dignitatis. nemo\numquam me tenuissima suspicione perstrinxit quem non perverterim ac perfregerim. sed mihi hoc\ncredas velim: non eis libentissime soleo respondere quos mihi videor facillime posse\nsuperare.\ntu quoniam minime ignoras\nconsuetudinem dicendi meam, noli hac nova lenitate abuti mea, noli aculeos orationis meae, qui\nreconditi sunt, excussos arbitrari, noli id omnino a me putare esse amissum si quid est tibi remissum atque concessum. Cum illae valent\napud me excusationes iniuriae tuae, iratus animus tuus, aetas, amicitia nostra, tum\nnondum statuo te virium satis habere ut ego tecum luctari et congredi debeam.\nquod si esses usu atque\naetate robustior, essem idem qui soleo cum sum lacessitus; nunc tecum sic agam\ntulisse ut potius iniuriam quam rettulisse gratiam videar.\nneque vero quid\nmihi irascare intellegere possum. si, quod eum defendo quem tu accusas,\ncur tibi ego non suscenseo, quod accusas eum quem ego defendo? 'inimicum\nego,' inquis, 'accuso meum.' et amicum ego defendo\nmeum. 'non debes tu quemquam\nin coniurationis quaestione\ndefendere.' immo nemo magis eum de quo nihil umquam est suspicatus quam is qui de aliis multa\ncognovit. 'cur dixisti testimonium in\nalios?' quia coactus sum. 'cur damnati sunt?' quia creditum\nest. 'regnum est dicere in quem velis et defendere quem velis.'\nimmo servitus est non dicere in quem velis et non defendere quem velis. ac si\nconsiderare coeperis utrum magis mihi hoc necesse fuerit facere an istud tibi, intelleges honestius te\ninimicitiarum modum statuere potuisse quam me humanitatis.\nat vero, cum\nhonos agebatur familiae vestrae amplissimus, hoc est\nconsulatus parentis tui, sapientissimus vir familiarissimis suis non suscensuit, pater\ntuus, cum Sullam et\ndefenderent et laudarent? intellegebat hanc nobis a maioribus esse traditam\ndisciplinam ut nullius amicitia ad pericula propulsanda impediremur. at erat huic iudicio longe dissimilis illa\ncontentio. tum adflicto P. Sulla consulatus vobis pariebatur, sicuti\npartus est; honoris erat certamen; ereptum repetere vos clamitabatis, ut victi in\ncampo in foro vinceretis; tum qui contra vos pro huius salute pugnabant, amicissimi\nvestri, quibus non irascebamini, consulatum vobis eripiebant, honori vestro repugnabant,\net tamen id inviolata vestra amicitia, integro officio, vetere exemplo atque instituto optimi cuiusque\nfaciebant.\nego vero quibus ornamentis adversor tuis aut cui dignitati vestrae\nrepugno? quid est quod iam ab hoc expetas? honos\nad\npatrem, insignia honoris ad te delata sunt. tu ornatus exuviis huius venis ad eum lacerandum quem\ninteremisti, ego iacentem et spoliatum defendo et protego. atque hic tu\net reprehendis me quia defendam et irasceris; ego autem non modo tibi non irascor\nsed ne\nreprehendo quidem factum tuum. te enim existimo tibi statuisse quid\nfaciendum putares et satis idoneum offici tui iudicem esse\npotuisse.\nat accusat C.\nCorneli filius et id aeque valere\ndebet ac si pater indicaret. O patrem Cornelium sapientem qui, quod praemi solet\nesse in indicio, reliquerit, quod turpitudinis in confessione, id per\naccusationem fili susceperit! sed quid est tandem quod\nindicat per istum puerum Cornelius? si\nvetera, mihi ignota, cum Hortensio communicata,\nrespondit Hortensius;\nsin, ut ais, illum conatum Autroni et Catilinae, cum in campo\nconsularibus comitiis, quae a me habita sunt, caedem facere voluerunt, Autronium tum\nin campo vidimus —sed quid dixi vidisse nos? ego vidi; vos enim tum, iudices,\nnihil laborabatis neque suspicabamini, ego tectus praesidio firmo amicorum Catilinae\ntum et\nAutroni copias et conatum repressi.\nnum\nquis est igitur qui tum dicat in campum aspirasse Sullam? atqui, si tum\nse cum Catilina societate sceleris\nconiunxerat, cur ab eo discedebat, cur cum Autronio non erat, cur\nin pari causa\nnon paria signa criminis reperiuntur? sed quoniam Cornelius ipse etiam\nnunc de indicando dubitat, et, ut dicitis, informat ad hoc adumbratum indicium filium, quid\ntandem de illa nocte dicit, cum inter falcarios ad M. Laecam nocte ea\nquae consecuta est posterum diem Nonarum Novembrium me consule Catilinae denuntiatione convenit?\nquae nox omnium temporum coniurationis acerrima fuit atque acerbissima.\ntum Catilinae dies exeundi, tum ceteris manendi condicio, tum\ndiscriptio totam per urbem caedis atque incendiorum\nconstituta est; tum tuus pater,\nCorneli, id quod tandem aliquando confitetur, illam sibi officiosam provinciam\ndepoposcit ut, cum prima luce consulem salutatum veniret, intromissus et\nmeo more et iure amicitiae me in meo\nlectulo trucidaret.\nhoc tempore, cum arderet acerrime coniuratio, cum Catilina\negrederetur ad exercitum, Lentulus in urbe relinqueretur, Cassius incendiis,\nCethegus caedi praeponeretur, Autronio ut occuparet Etruriam praescriberetur, cum\nomnia ornarentur,\ninstruerentur,\npararentur, ubi fuit Sulla, Corneli? num Romae? immo longe\nafuit. num\nin eis\nregionibus quo se Catilina inferebat? multo etiam longius.\nnum in agro Camerti, Piceno, Gallico, quas in oras maxime\nquasi morbus quidam illius furoris pervaserat? nihil vero minus.\nfuit enim, ut iam ante dixi, Neapoli, fuit in ea parte Italiae quae\nmaxime ista suspicione caruit.\nquid ergo indicat aut quid adfert aut ipse Cornelius aut vos qui\nhaec ab illo mandata defertis? gladiatores emptos esse\nFausti simulatione ad caedem ac tumultum? 'ita prorsus; interpositi sunt\ngladiatores.' quos testamento patris deberi videmus. 'adrepta est familia.'\nquae si esset praetermissa, posset alia familia Fausti munus\npraebere. Vtinam\nquidem haec ipsa non modo iniquorum invidiae sed aequorum\nexspectationi satis facere posset! 'properatum\n\nvehementer est, cum longe tempus muneris abesset.' quasi vero\ntempus dandi muneris non valde appropinquaret. 'nec opinante Fausto, cum\nis neque sciret neque vellet, familia est comparata.'\nat litterae sunt Fausti,per quas ille precibus a P. Sulla petit ut\nemat gladiatores et ut hos ipsos emat, neque solum ad Sullam missae sed ad L.\nCaesarem, Q. Pompeium, C. Memmium, quorum de sententia tota res gesta est.\n'at praefuit familiae Cornelius, libertus eius\n.' iam si in paranda familia\nnulla suspicio est, quis praefuerit nihil\nad rem pertinet; sed tamen munere servili obtulit se ad ferramenta\nprospicienda, praefuit vero numquam, eaque res omni tempore per bellum\n, Fausti libertum, administrata est.\nat enim Sittius est ab hoc in ulteriorem\nHispaniam missus ut eam provinciam perturbaret. primum Sittius, iudices,\nL. Iulio C. Figulo consulibus profectus est aliquanto ante furorem Catilinae et\nsuspicionem huius coniurationis; deinde est profectus non tum primum sed cum in\nisdem locis aliquanto ante eadem de causa aliquot annos fuisset, ac profectus est\nnon modo ob causam sed etiam ob necessariam causam, magna ratione cum\nMauretaniae rege contracta. tum autem, illo profecto, Sulla procurante\neius rem et gerente plurimis et pulcherrimis P. Sitti praediis venditis aes alienum\neiusdem dissolutum est\n, ut, quae causa ceteros ad facinus impulit, cupiditas\nretinendae possessionis, ea Sittio non fuerit praediis deminutis.\niam vero illud quam incredibile, quam absurdum, qui\nRomae caedem facere, qui hanc urbem inflammare vellet, eum familiarissimum suum\ndimittere ab se et amandare in ultimas terras! Vtrum quo facilius Romae ea quae conabatur\nefficeret, si in Hispania turbatum esset? at haec ipsa per se sine ulla\nconiunctione agebantur. an in tantis rebus, tam novis consiliis, tam\npericulosis, tam turbulentis hominem amantissimum sui, familiarissimum,\nconiunctissimum officiis, consuetudine, usu dimittendum esse\narbitrabatur? veri simile non\nest ut,\nquem in secundis rebus, quem in otio secum semper habuisset, hunc in adversis et in eo tumultu quem ipse comparabat ab se\ndimitteret.\nipse autem Sittius—non enim\nmihi deserenda est causa amici veteris atque hospitis—is homo est aut ea familia ac\ndisciplina ut hoc credi possit, eum bellum populo Romano facere voluisse? ut, cuius pater, cum\nceteri deficerent finitimi ac vicini, singulari exstiterit in rem publicam nostram\nofficio et fide, is sibi nefarium bellum contra patriam suscipiendum\nputaret? cuius aes alienum\nvidemus, iudices, non libidine, sed negoti gerendi studio esse contractum, qui ita\nRomae debuit ut in provinciis et in regnis ei maximae\npecuniae deberentur; quas cum peteret, non commisit ut sui procuratores quicquam\noneris absente se sustinerent; venire omnis suas possessiones et patrimonio se\nornatissimo spoliari maluit quam ullam moram cuiquam fieri creditorum suorum.\nA quo quidem genere, iudices, ego numquam\ntimui, cum in illa rei publicae tempestate versarer. illud erat hominum\ngenus horribile et pertimescendum qui tanto amore\nsuas possessiones amplexi tenebant ut ab eis membra citius divelli ac distrahi posse diceres. Sittius numquam sibi cognationem\ncum praediis esse existimavit suis. itaque se non modo ex suspicione\ntanti sceleris verum etiam ex omni hominum sermone non armis, sed patrimonio suo\nvindicavit.\niam vero quod obiecit Pompeianos esse a Sulla impulsos ut ad istam\nconiurationem atque ad hoc nefarium facinus accederent, id cuius modi sit\nintellegere non possum. an tibi Pompeiani coniurasse videntur?\nquis hoc dixit umquam, aut quae fuit istius rei vel minima suspicio?\n'Diiunxit,' inquit, 'eos a colonis ut hoc discidio ac dissensione\nfacta oppidum in sua potestate posset per Pompeianos habere.' primum omnis\nPompeianorum colonorumque dissensio delata ad patronos est, cum iam inveterasset ac\nmultos annos esset agitata; deinde ita a patronis res cognita est ut nulla in re a\nceterorum sententiis Sulla dissenserit; postremo coloni ipsi sic intellegunt, non\nPompeianos a Sulla magis quam sese esse defensos.\natque hoc, iudices, ex hac frequentia colonorum, honestissimorum\nhominum, intellegere potestis, qui adsunt, laborant, hunc patronum, defensorem,\ncustodem illius coloniae si in omni fortuna atque omni\nhonore incolumem habere non potuerunt, in hoc tamen casu in quo adflictus\niacet per vos iuvari conservarique cupiunt. adsunt\npari studio Pompeiani, qui ab istis etiam in\ncrimen vocantur; qui ita de ambulatione ac de suffragiis suis cum colonis\ndissenserunt ut idem de communi salute sentirent.\nac ne haec quidem P. Sullae mihi videtur silentio praetereunda esse\nvirtus, quod, cum ab hoc illa colonia deducta sit, et cum commoda colonorum a\nfortunis Pompeianorum rei publicae fortuna diiunxerit, ita carus utrisque est atque iucundus ut non alteros demovisse\nsed utrosque constituisse videatur.\n\nat enim et gladiatores et omnis ista vis rogationis Caeciliae causa\ncomparabatur. atque hoc loco in L. Caecilium,\npudentissimum atque ornatissimum virum, vehementer\ninvectus est. cuius ego de virtute et constantia, iudices, tantum dico,\ntalem hunc in ista rogatione quam promulgarat non de tollenda, sed de levanda\ncalamitate fratris sui fuisse ut consulere voluerit fratri,\ncum re publica pugnare noluerit; promulgarit impulsus amore fraterno, destiterit\nfratris auctoritate deductus.\natque in\nea re per L. Caecilium Sulla accusatur in qua re est uterque laudandus.\nprimum Caecilius—quid?\n'id promulgavit in quo res iudicatas\nvidebatur voluisse\nrescindere, ut restitueretur Sulla.' recte\nreprehendis; status enim rei publicae maxime iudicatis rebus continetur;\nneque ego tantum fraterno amori dandum arbitror ut quisquam, dum saluti\nsuorum consulat, communem relinquat. at\nnihil de iudicio ferebat, sed poenam\nambitus eam referebat quae fuerat nuper superioribus legibus\nconstituta. itaque hac rogatione non iudicum sententia, sed\nlegis vitium corrigebatur. nemo iudicium reprehendit,\ncum de poena queritur, sed legem. damnatio est enim\niudicum, quae manebat, poena legis, quae levabatur.\nnoli igitur animos eorum ordinum qui praesunt iudiciis summa cum\ngravitate et dignitate alienare a causa. nemo labefactare iudicium est\nconatus, nihil est eius modi promulgatum, semper Caecilius in calamitate fratris sui\niudicum potestatem perpetuandam,\nlegis acerbitatem mitigandam putavit. sed quid ego de hoc plura disputem?\n\ndicerem fortasse, et facile et\nlibenter dicerem, si paulo etiam longius quam finis cotidiani offici postulat L.\nCaecilium pietas et fraternus amor\npropulisset,\nimplorarem sensus vestros, unius cuiusque indulgentiam in suos testarer, peterem\nveniam errato L.\nCaecili ex intimis vestris cogitationibus atque ex humanitate communi.\nlex dies fuit proposita paucos, ferri coepta\nnumquam, deposita est in senatu. Kalendis\nIanuariis cum in Capitolium nos senatum convocassemus, nihil est actum prius, et id\nmandatu Sullae Q. Metellus praetor se loqui dixit Sullam illam\nrogationem de se nolle ferri. ex illo tempore L. Caecilius egit de re\npublica multa; agrariae legi, quae tota a me reprehensa et abiecta\nest, se intercessorem fore\nprofessus est,\nimprobis largitionibus restitit, senatus auctoritatem numquam impedivit, ita se\ngessit in tribunatu ut onere deposito domestici offici nihil postea nisi de rei\npublicae commodis cogitarit.\natque in\nipsa rogatione ne per vim quid ageretur, quis tum nostrum Sullam aut Caecilium verebatur? nonne omnis ille\nterror, omnis seditionis timor atque opinio ex Autroni improbitate pendebat?\neius voces, eius minae ferebantur, eius aspectus, concursatio,\nstipatio, greges hominum perditorum metum nobis seditionesque adferebant.\nitaque P. Sulla hoc importunissimo cum honoris tum etiam calamitatis\nsocio atque comite et secundas fortunas amittere coactus est et in adversis sine\nullo remedio atque adlevamento permanere.\nhic tu epistulam meam saepe recitas quam ego ad Cn. Pompeium de meis rebus\ngestis et de summa re publica misi, et\nex ea crimen aliquod in P. Sullam quaeris et, si furorem incredibilem biennio ante\nconceptum erupisse in meo consulatu scripsi, me hoc demonstrasse dicis, Sullam in\nilla fuisse superiore coniuratione. scilicet ego is sum qui\nexistimem Cn. Pisonem et Catilinam et Vargunteium et Autronium nihil scelerate,\nnihil audacter ipsos per sese sine P. Sulla facere\npotuisse.\nde quo etiam si quis dubitasset antea an id\nquod tu arguis cogitasset, ut interfecto patre tuo consul\ndescenderet Kalendis Ianuariis cum lictoribus, sustulisti hanc suspicionem, cum dixisti hunc, ut Catilinam consulem efficeret, contra\npatrem tuum operas et manum comparasse. quod si tibi ego confitear, tu mihi concedas necesse est hunc, cum Catilinae\nsuffragaretur, nihil de suo consulatu, quem iudicio amiserat, per vim recuperando\ncogitavisse. neque enim istorum facinorum tantorum, tam atrocium crimen,\niudices, P. Sullae persona suscipit.\niam enim faciam criminibus omnibus fere dissolutis, contra atque in\nceteris causis fieri solet, ut nunc denique de vita hominis ac de moribus dicam.\netenim de principio studuit animus occurrere magnitudini criminis,\nsatis facere exspectationi hominum, de me aliquid ipso qui accusatus\neram dicere; nunc iam revocandi estis eo\nquo vos ipsa causa etiam tacente me cogit animos mentisque\nconvertere.\nomnibus in rebus, iudices, quae graviores maioresque sunt, quid quisque voluerit,\ncogitarit, admiserit, non ex crimine, sed ex moribus eius qui arguitur est\nponderandum. neque enim potest quisquam nostrum subito fingi neque\ncuiusquam repente vita mutari aut natura converti.\ncircumspicite paulisper mentibus vestris, ut alia\nmittamus, hosce ipsos homines qui huic adfines sceleri fuerunt.\nCatilina contra rem publicam coniuravit. cuius aures umquam\nhaec respuerunt? conatum esse audacter hominem a\npueritia non solum intemperantia et scelere sed etiam consuetudine et studio in omni\nflagitio, stupro, caede versatum? quis eum contra patriam pugnantem\nperisse miratur quem semper omnes ad civile latrocinium natum putaverunt?\nquis Lentuli societates cum indicibus, quis insaniam libidinum, quis\nperversam atque impiam religionem recordatur qui illum aut nefarie\ncogitasse aut stulte sperasse miretur?\nquis de C. Cethego atque eius in Hispaniam profectione ac de volnere\nQ. Metelli Pii cogitat cui non ad illius poenam carcer aedificatus esse videatur?\nomitto ceteros, ne sit infinitum;\ntantum a vobis peto ut taciti de omnibus quos coniurasse cognitum est cogitetis;\nintellegetis unum quemque eorum prius ab sua vita quam vestra suspicione esse damnatum. ipsum\nillum Autronium, quoniam eius nomen finitimum maxime est\nhuius periculo et crimini, non sua vita\nac natura convicit?\nsemper audax, petulans, libidinosus; quem in stuprorum defensionibus\nnon solum verbis uti improbissimis solitum esse scimus verum etiam pugnis et\ncalcibus, quem exturbare homines ex possessionibus, caedem facere vicinorum,\nspoliare fana sociorum, comitatu et armis disturbare iudicia, in bonis\nrebus omnis contemnere, in malis pugnare contra bonos, non rei publicae cedere, non\nfortunae ipsi succumbere. huius si causa non manifestissimis rebus\nteneretur, tamen eum mores ipsius ac vita convinceret.\nagedum, conferte nunc cum illius vita vitam\nP. Sullae vobis\npopuloque Romano notissimam, iudices, et eam ante oculos vestros proponite.\necquod\nest huius factum aut commissum non dicam audacius, sed quod\ncuiquam paulo minus consideratum videretur? factum quaero; verbum ecquod\numquam ex ore huius excidit in quo quisquam posset offendi?\nat vero in illa gravi L. Sullae turbulentaque\nvictoria quis P. Sulla mitior, quis\nmisericordior inventus est? quam\nmultorum\nhic vitam est a L. Sulla deprecatus! quam multi sunt summi homines et\nornatissimi et nostri et equestris ordinis quorum pro salute se hic Sullae\nobligavit! quos ego nominarem—neque enim ipsi nolunt et huic animo\ngratissimo adsunt—sed, quia maius est beneficium quam posse debet civis civi dare,\nideo a vobis peto ut quod potuit, tempori tribuatis, quod fecit, ipsi.\nquid reliquae\nconstantiam vitae commemorem,dignitatem,\nliberalitatem, moderationem in\nprivatis rebus, splendorem in publicis? quae ita deformata sunt a\nfortuna ut tamen a natura inchoata compareant.\nquae domus, quae celebratio cotidiana, quae\nfamiliarium\ndignitas, quae studia amicorum, quae ex quoque ordine multitudo! haec diu\nmultumque et multo\nlabore quaesita una eripuit hora. accepit P. Sulla, iudices, volnus\nvehemens et mortiferum, verum tamen eius modi quod videretur huius vita et natura accipere potuisse.\nhonestatis enim et dignitatis habuisse nimis magnam\niudicatus est cupiditatem; quam si nemo alius habuit in consulatu petendo, cupidior\niudicatus est hic fuisse quam ceteri; sin etiam in aliis non nullis fuit iste\nconsulatus amor, fortuna in hoc fuit fortasse gravior quam in ceteris.\npostea vero quis P.Sullam nisi\nmaerentem, demissum adflictumque vidit, quis umquam est suspicatus hunc magis odio\nquam pudore hominum aspectum lucemque vitare? qui cum multa haberet\ninvitamenta urbis et fori propter summa studia amicorum, quae\ntamen ei sola in malis restiterunt,\nafuit ab oculis\nvestris et, cum lege retineretur, ipse se exsilio paene\nmultavit.\nin hoc vos pudore,\niudices, et in hac vita tanto sceleri locum fuisse\ncredatis?\naspicite ipsum, contuemini os, conferte crimen cum vita,\nvitam ab initio usque ad hoc\ntempus explicatam cum crimine recognoscite.\nMitto rem publicam, quae fuit semper Sullae carissima; hosne\namicos, talis viros, tam cupidos sui, per quos res eius secundae quondam erant\nornatae, nunc\nsublevantur adversae, crudelissime perire voluit, ut cum Lentulo et Catilina et\nCethego foedissimam vitam ac miserrimam turpissima morte proposita degeret?\nnon, inquam, cadit in hos mores, non in hunc pudorem, non in hanc\nvitam, non in hunc hominem ista suspicio. nova quaedam illa immanitas\nexorta est, incredibilis fuit ac singularis furor, ex multis ab adulescentia\nconlectis perditorum hominum vitiis repente ista tanta importunitas inauditi\nsceleris exarsit.\nnolite, iudices,\narbitrari hominum illum impetum et conatum fuisse—neque enim ulla gens tam barbara\naut tam immanis umquam fuit in qua non modo tot, sed unus tam crudelis hostis\npatriae sit inventus—, beluae quaedam illae ex portentis immanes ac ferae\nforma hominum indutae\nexstiterunt. perspicite etiam atque etiam, iudices,—nihil enim est quod\nin hac causa dici possit vehementius— penitus introspicite\nCatilinae, Autroni, Cethegi, Lentuli ceterorumque mentis; quas vos in his libidines,\nquae flagitia, quas turpitudines, quantas audacias, quam incredibilis furores, quas\nnotas facinorum, quae indicia parricidiorum, quantos acervos scelerum reperietis! ex magnis et\ndiuturnis et iam desperatis rei publicae morbis ista repente vis erupit, ut ea\nconfecta et eiecta convalescere aliquando et sanari civitas posset;\nneque enim est quisquam qui arbitretur illis inclusis in re publica pestibus diutius\nhaec\nstare potuisse. itaque eos non ad perficiendum scelus, sed ad luendas rei\npublicae poenas Furiae quaedam incitaverunt.\nin hunc igitur gregem vos\nnunc P. Sullam,\niudices, ex his qui cum hoc vivunt atque\nvixerunt honestissimorum hominum gregibus reicietis, ex hoc\namicorum numero, ex hac familiarium\ndignitate in impiorum partem atque in parricidarum sedem et numerum\ntransferetis? Vbi erit igitur illud firmissimum praesidium\npudoris, quo in loco nobis vita ante acta proderit, quod ad tempus existimationis\npartae fructus reservabitur, si in extremo discrimine ac\ndimicatione fortunae deseret, si non\naderit, si nihil adiuvabit?\nquaestiones nobis servorum accusator et tormenta minitatur. in quibus quamquam nihil periculi\nsuspicamur, tamen illa tormenta gubernat dolor, moderatur natura cuiusque cum animi\ntum corporis, regit quaesitor, flectit libido, corrumpit spes, infirmat\nmetus, ut in tot rerum angustiis nihil veritati loci relinquatur. vita P.\nSullae torqueatur, ex ea\nquaeratur num quae occultetur libido, num quod lateat facinus, num quae crudelitas,\nnum quae audacia. nihil erroris erit in causa nec obscuritatis, iudices,\nsi a vobis vitae perpetuae vox, ea quae verissima et gravissima debet esse, audietur.\nnullum in hac causa testem timemus, nihil quemquam\nscire, nihil vidisse, nihil audisse arbitramur. sed tamen, si nihil vos\nP. Sullae fortuna movet, iudices, vestra moveat. vestra enim, qui cum\nsumma elegantia atque integritate vixistis, hoc maxime interest, non ex libidine aut\nsimultate aut levitate testium causas honestorum hominum ponderari, sed in magnis\ndisquisitionibus\nrepentinisque periculis vitam unius cuiusque esse testem. quam vos,\niudices, nolite armis suis spoliatam atque nudatam obicere invidiae, dedere\nsuspicioni; munite communem arcem bonorum, obstruite perfugia improborum; valeat ad\npoenam et ad salutem vita plurimum, quam solam videtis per\nse ex sua natura facillime perspici, subito\nflecti fingique non posse.\nquid vero? haec auctoritas—saepe enim est de ea\ndicendum, quamquam a me timide modiceque dicetur—quid? inquam, haec auctoritas nostra, qui a ceteris\nconiurationis causis abstinuimus, P. Sullam defendimus, nihil hunc tandem iuvabit?\ngrave est hoc dictu fortasse, iudices, grave, si appetimus\naliquid; si, cum ceteri de nobis silent, non etiam nosmet ipsi tacemus, grave; sed,\nsi laedimur, si accusamur, si in invidiam vocamur, profecto\nconceditis, iudices,\nut nobis libertatem retinere liceat, si minus liceat dignitatem.\naccusati sunt uno nomine omnes\nconsulares, ut iam videatur honoris\namplissimi nomen plus invidiae quam dignitatis adferre. 'adfuerunt,'\ninquit, 'Catilinae illumque laudarunt.' nulla tum patebat, nulla erat cognita coniuratio;\ndefendebant amicum, aderant supplici, vitae eius turpitudinem in summis eius\npericulis non insequebantur. quin etiam parens tuus, Torquate, consul reo\nde pecuniis repetundis Catilinae fuit advocatus, improbo\nhomini, at supplici, fortasse audaci, at aliquando amico. cui cum adfuit\npost delatam ad eum primam illam coniurationem, indicavit se audisse\naliquid, non credidisse. 'at idem non adfuit alio in iudicio, cum\nadessent ceteri.' si\npostea\ncognorat ipse aliquid quod in consulatu ignorasset, ignoscendum est eis qui\npostea nihil audierunt; sin illa res prima valuit, num inveterata quam recens\ndebuit esse gravior? sed si tuus parens etiam in ipsa suspicione\npericuli sui tamen humanitate adductus advocationem hominis improbissimi sella\ncuruli atque ornamentis et suis et consulatus honestavit, quid est quam ob rem\nconsulares qui Catilinae adfuerunt reprendantur?\n'at idem eis qui ante hunc causam de coniuratione\ndixerunt non adfuerunt.' tanto scelere astrictis hominibus statuerunt\nnihil a se adiumenti, nihil opis, nihil auxili ferri oportere. atque ut de eorum constantia atque\nanimo in rem publicam dicam quorum tacita gravitas et fides de uno quoque loquitur\nneque cuiusquam ornamenta orationis desiderat, potest quisquam dicere umquam meliores, fortiores,\nconstantiores consularis fuisse quam his temporibus et periculis quibus paene\noppressa est res publica? quis non de communi salute optime, quis non fortissime, quis\nnon constantissime sensit? neque ego praecipue de consularibus\ndisputo; nam haec et hominum ornatissimorum, qui\npraetores fuerunt, et universi senatus communis est laus, ut constet post hominum\nmemoriam numquam in illo ordine plus virtutis, plus amoris in rem publicam, plus\ngravitatis fuisse; sed quia sunt descripti consulares, de his tantum mihi dicendum\nputavi quod satis esset ad testandam omnium\nmemoriam, neminem esse ex illo honoris gradu qui non\nomni studio, virtute, auctoritate incubuerit ad rem publicam conservandam.\nsed quid ego? qui Catilinam non laudavi, qui reo\nCatilinae consul non adfui, qui testimonium de coniuratione dixi in alios, adeone\nvobis alienus a sanitate, adeo oblitus constantiae meae, adeo immemor rerum a me\ngestarum esse videor ut, cum consul bellum gesserim cum coniuratis, nunc eorum ducem\nservare cupiam et animum inducam, cuius nuper ferrum rettuderim\nflammamque restinxerim, eiusdem nunc causam vitamque defendere? si me\ndius fidius, iudices, non me ipsa res publica meis laboribus et periculis conservata\nad gravitatem animi et constantiam sua dignitate revocaret, tamen hoc natura est\ninsitum ut, quem timueris, quicum de vita fortunisque contenderis, cuius ex insidiis\nevaseris, hunc semper oderis. sed cum agatur honos meus amplissimus,\ngloria rerum gestarum singularis, cum, quotiens quisque est in hoc scelere convictus, totiens renovetur memoria per me\ninventae salutis, ego sim tam demens, ego committam ut ea quae pro salute omnium\ngessi, casu magis et felicitate a me quam virtute et consilio gesta esse videantur?\n'quid ergo? hoc tibi sumis,' dicet\nfortasse quispiam, 'ut, quia tu defendis, innocens iudicetur?' ego vero, iudices, non\nmodo mihi nihil adsumo in quo quispiam repugnet sed etiam, si quid ab omnibus\nconceditur, id reddo ac remitto. non in ea re publica versor, non eis\ntemporibus caput meum obtuli pro\npatria periculis omnibus, non aut ita sunt exstincti quos vici\naut ita grati quos servavi, ut ego mihi plus appetere coner quam\nquantum omnes inimici invidique patiantur.\ngrave esse videtur eum\nqui investigarit coniurationem, qui patefecerit, qui oppresserit, cui senatus\nsingularibus verbis gratias egerit, cui uni togato supplicationem decreverit, dicere\nin iudicio: 'non defenderem, si coniurasset.' non dico id quod grave est,\ndico illud quod in his causis coniurationis non auctoritati adsumam, sed pudori meo:\n'ego ille coniurationis investigator atque ultor certe non defenderem Sullam, si\nconiurasse arbitrarer.' ego, iudices, de tantis omnium periculis cum\nquaererem omnia, multa audirem, crederem non omnia, caverem omnia, dico hoc quod initio dixi, nullius indicio, nullius nuntio, nullius\nsuspicione, nullius litteris de P. Sulla\nrem ullam ad me esse delatam.\nquam ob rem vos, di patrii ac penates, qui huic urbi atque huic rei\npublicae\npraesidetis, qui hoc imperium, qui hanc libertatem, qui populum Romanum, qui haec tecta atque templa me consule vestro numine\nauxilioque servastis, testor integro me animo ac libero P. Sullae causam defendere,\nnullum a me sciente facinus occultari, nullum scelus susceptum contra salutem omnium\ndefendi ac tegi. nihil de hoc consul comperi, nihil suspicatus sum, nihil\naudivi.\nitaque idem ego ille qui vehemens in alios,qui inexorabilis in ceteros esse visus sum, persolvi patriae quod debui; reliqua\niam a me meae perpetuae consuetudini naturaeque debentur; tam sum misericors,\niudices, quam vos, tam mitis quam qui lenissimus; in quo vehemens fui vobiscum nihil\nfeci nisi coactus, rei publicae praecipitanti subveni, patriam demersam extuli;\nmisericordia civium adducti tum fuimus tam vehementes quam necesse fuit.\nsalus esset amissa omnium una nocte, nisi\nesset severitas illa suscepta. sed ut ad sceleratorum poenam amore rei\npublicae sum adductus, sic ad salutem innocentium voluntate deducor.\nnihil video esse in hoc P. Sulla, iudices, odio dignum, misericordia digna\nmulta. neque enim nunc propulsandae calamitatis suae causa supplex ad\nvos, iudices, confugit, sed ne qua generi ac nomini suo nota nefariae turpitudinis\ninuratur. nam ipse quidem, si erit vestro iudicio liberatus, quae habet\nornamenta, quae solacia reliquae vitae quibus laetari ac perfrui possit? domus erit,\ncredo, exornata, aperientur maiorum imagines, ipse ornatum ac vestitum\npristinum recuperabit. omnia, iudices, haec amissa sunt,\nomnia generis, nominis, honoris insignia atque ornamenta unius iudici calamitate\nocciderunt. sed ne\nexstinctor patriae, ne proditor, ne hostis appelletur, ne hanc labem tanti\nsceleris in familia relinquat, id laborat, id metuit, ne denique\nhic miser coniurati et conscelerati et proditoris filius nominetur; huic puero qui\nest ei vita sua multo carior metuit, cui honoris integros\nfructus non sit traditurus, ne aeternam memoriam dedecoris relinquat.\nhic vos orat, iudices, parvus, ut se aliquando\nsi non integra fortuna, at ut adflicta\npatri suo gratulari sinatis. huic misero notiora sunt itinera\niudiciorum et fori quam campi et disciplinarum. non iam de vita P. Sullae,\niudices, sed de sepultura contenditur; vita erepta est superiore iudicio, nunc ne\ncorpus eiciatur laboramus. quid enim est huic reliqui quod eum in hac\nvita teneat, aut\nquid est quam ob rem haec cuiquam vita videatur?\nnuper is homo fuit in civitate P. Sulla ut nemo ei se neque honore\nneque gratia neque fortunis anteferret, nunc spoliatus omni dignitate quae erepta\nsunt non repetit; quod fortuna in malis reliqui fecit, ut cum parente, cum liberis,\ncum fratre, cum his necessariis lugere suam calamitatem liceat, id sibi ne eripiatis vos,\niudices, obtestatur.\nte ipsum iam,\nTorquate, expletum huius miseriis esse par erat et, si nihil aliud Sullae nisi consulatum\nabstulissetis, tamen eo vos contentos esse oportebat;\nhonoris enim contentio vos ad causam, non inimicitiae deduxerunt. sed cum\nhuic omnia cum honore detracta sint, cum in hac fortuna miserrima ac\nluctuosissima destitutus sit, quid est quod expetas amplius? Lucisne hanc usuram eripere\nvis plenam lacrimarum atque maeroris, in\nqua cum maximo cruciatu ac dolore retinetur? libenter\nreddiderit adempta ignominia foedissimi criminis. an vero inimicum ut\nexpellas? cuius ex miseriis, si esses crudelissimus, videndo fructum caperes\nmaiorem quam audiendo.\nO miserum et infelicem illum diem quo consul\nomnibus centuriis P. Sulla renuntiatus est, o falsam spem, o volucrem fortunam, o\ncaecam cupiditatem, o praeposteram gratulationem! quam cito illa omnia ex\nlaetitia et voluptate ad luctum et lacrimas recciderunt,\nut, qui paulo ante consul designatus fuisset, repente nullum vestigium\nretineret pristinae dignitatis! quid enim\nerat mali quod huic spoliato fama, honore, fortunis deesse videretur? aut cui novae\ncalamitati locus ullus relictus?\nVrget eadem fortuna quae coepit, repperit novum maerorem, non patitur hominem\ncalamitosum uno malo adflictum uno in luctu perire.\nsed iam impedior egomet, iudices, dolore animi ne de huius miseria plura\ndicam. vestrae sunt iam partes, iudices, in vestra mansuetudine atque humanitate\ncausam totam repono. vos\nreiectione interposita nihil suspicantibus\nnobis repentini in nos iudices consedistis, ab accusatoribus delecti ad spem\nacerbitatis, a fortuna nobis ad praesidium innocentiae constituti. Vt ego quid de me\npopulus Romanus existimaret, quia severus in improbos fueram, laboravi et, quae\nprima innocentis mihi defensio est oblata, suscepi, sic vos severitatem iudiciorum\nquae per hos mensis in homines audacissimos facta sunt lenitate ac\nmisericordia mitigate.\nhoc cum a vobis impetrare causa ipsa debet, tum est vestri animi atque virtutis declarare non esse eos vos\nad quos potissimum interposita reiectione devenire convenerit. in quo ego\nvos, iudices, quantum meus in vos amor\npostulat, tantum hortor ut communi studio, quoniam in re publica coniuncti sumus,\nmansuetudine et misericordia nostra falsam a nobis crudelitatis famam\nrepellamus.\n","locs":[{"loc":"urn:cts:latinLit:phi0474.phi015:1","start":0,"length":804},{"loc":"urn:cts:latinLit:phi0474.phi015:2","start":804,"length":692},{"loc":"urn:cts:latinLit:phi0474.phi015:3","start":1496,"length":670},{"loc":"urn:cts:latinLit:phi0474.phi015:4","start":2166,"length":789},{"loc":"urn:cts:latinLit:phi0474.phi015:5","start":2955,"length":518},{"loc":"urn:cts:latinLit:phi0474.phi015:6","start":3473,"length":642},{"loc":"urn:cts:latinLit:phi0474.phi015:7","start":4115,"length":569},{"loc":"urn:cts:latinLit:phi0474.phi015:8","start":4684,"length":426},{"loc":"urn:cts:latinLit:phi0474.phi015:9","start":5110,"length":718},{"loc":"urn:cts:latinLit:phi0474.phi015:10","start":5828,"length":587},{"loc":"urn:cts:latinLit:phi0474.phi015:11","start":6415,"length":561},{"loc":"urn:cts:latinLit:phi0474.phi015:12","start":6976,"length":786},{"loc":"urn:cts:latinLit:phi0474.phi015:13","start":7762,"length":670},{"loc":"urn:cts:latinLit:phi0474.phi015:14","start":8432,"length":732},{"loc":"urn:cts:latinLit:phi0474.phi015:15","start":9164,"length":626},{"loc":"urn:cts:latinLit:phi0474.phi015:16","start":9790,"length":420},{"loc":"urn:cts:latinLit:phi0474.phi015:17","start":10210,"length":695},{"loc":"urn:cts:latinLit:phi0474.phi015:18","start":10905,"length":667},{"loc":"urn:cts:latinLit:phi0474.phi015:19","start":11572,"length":680},{"loc":"urn:cts:latinLit:phi0474.phi015:20","start":12252,"length":516},{"loc":"urn:cts:latinLit:phi0474.phi015:21","start":12768,"length":762},{"loc":"urn:cts:latinLit:phi0474.phi015:22","start":13530,"length":810},{"loc":"urn:cts:latinLit:phi0474.phi015:23","start":14340,"length":732},{"loc":"urn:cts:latinLit:phi0474.phi015:24","start":15072,"length":538},{"loc":"urn:cts:latinLit:phi0474.phi015:25","start":15610,"length":917},{"loc":"urn:cts:latinLit:phi0474.phi015:26","start":16527,"length":953},{"loc":"urn:cts:latinLit:phi0474.phi015:27","start":17480,"length":486},{"loc":"urn:cts:latinLit:phi0474.phi015:28","start":17966,"length":578},{"loc":"urn:cts:latinLit:phi0474.phi015:29","start":18544,"length":409},{"loc":"urn:cts:latinLit:phi0474.phi015:30","start":18953,"length":513},{"loc":"urn:cts:latinLit:phi0474.phi015:31","start":19466,"length":753},{"loc":"urn:cts:latinLit:phi0474.phi015:32","start":20219,"length":655},{"loc":"urn:cts:latinLit:phi0474.phi015:33","start":20874,"length":1019},{"loc":"urn:cts:latinLit:phi0474.phi015:34","start":21893,"length":817},{"loc":"urn:cts:latinLit:phi0474.phi015:35","start":22710,"length":715},{"loc":"urn:cts:latinLit:phi0474.phi015:36","start":23425,"length":722},{"loc":"urn:cts:latinLit:phi0474.phi015:37","start":24147,"length":610},{"loc":"urn:cts:latinLit:phi0474.phi015:38","start":24757,"length":438},{"loc":"urn:cts:latinLit:phi0474.phi015:39","start":25195,"length":977},{"loc":"urn:cts:latinLit:phi0474.phi015:40","start":26172,"length":593},{"loc":"urn:cts:latinLit:phi0474.phi015:41","start":26765,"length":550},{"loc":"urn:cts:latinLit:phi0474.phi015:42","start":27315,"length":808},{"loc":"urn:cts:latinLit:phi0474.phi015:43","start":28123,"length":612},{"loc":"urn:cts:latinLit:phi0474.phi015:44","start":28735,"length":706},{"loc":"urn:cts:latinLit:phi0474.phi015:45","start":29441,"length":486},{"loc":"urn:cts:latinLit:phi0474.phi015:46","start":29927,"length":519},{"loc":"urn:cts:latinLit:phi0474.phi015:47","start":30446,"length":581},{"loc":"urn:cts:latinLit:phi0474.phi015:48","start":31027,"length":765},{"loc":"urn:cts:latinLit:phi0474.phi015:49","start":31792,"length":799},{"loc":"urn:cts:latinLit:phi0474.phi015:50","start":32591,"length":515},{"loc":"urn:cts:latinLit:phi0474.phi015:51","start":33106,"length":716},{"loc":"urn:cts:latinLit:phi0474.phi015:52","start":33822,"length":948},{"loc":"urn:cts:latinLit:phi0474.phi015:53","start":34770,"length":609},{"loc":"urn:cts:latinLit:phi0474.phi015:54","start":35379,"length":642},{"loc":"urn:cts:latinLit:phi0474.phi015:55","start":36021,"length":513},{"loc":"urn:cts:latinLit:phi0474.phi015:56","start":36534,"length":725},{"loc":"urn:cts:latinLit:phi0474.phi015:57","start":37259,"length":668},{"loc":"urn:cts:latinLit:phi0474.phi015:58","start":37927,"length":761},{"loc":"urn:cts:latinLit:phi0474.phi015:59","start":38688,"length":453},{"loc":"urn:cts:latinLit:phi0474.phi015:60","start":39141,"length":713},{"loc":"urn:cts:latinLit:phi0474.phi015:61","start":39854,"length":494},{"loc":"urn:cts:latinLit:phi0474.phi015:62","start":40348,"length":787},{"loc":"urn:cts:latinLit:phi0474.phi015:63","start":41135,"length":704},{"loc":"urn:cts:latinLit:phi0474.phi015:64","start":41839,"length":658},{"loc":"urn:cts:latinLit:phi0474.phi015:65","start":42497,"length":602},{"loc":"urn:cts:latinLit:phi0474.phi015:66","start":43099,"length":522},{"loc":"urn:cts:latinLit:phi0474.phi015:67","start":43621,"length":480},{"loc":"urn:cts:latinLit:phi0474.phi015:68","start":44101,"length":545},{"loc":"urn:cts:latinLit:phi0474.phi015:69","start":44646,"length":672},{"loc":"urn:cts:latinLit:phi0474.phi015:70","start":45318,"length":776},{"loc":"urn:cts:latinLit:phi0474.phi015:71","start":46094,"length":826},{"loc":"urn:cts:latinLit:phi0474.phi015:72","start":46920,"length":826},{"loc":"urn:cts:latinLit:phi0474.phi015:73","start":47746,"length":802},{"loc":"urn:cts:latinLit:phi0474.phi015:74","start":48548,"length":572},{"loc":"urn:cts:latinLit:phi0474.phi015:75","start":49120,"length":618},{"loc":"urn:cts:latinLit:phi0474.phi015:76","start":49738,"length":1025},{"loc":"urn:cts:latinLit:phi0474.phi015:77","start":50763,"length":510},{"loc":"urn:cts:latinLit:phi0474.phi015:78","start":51273,"length":592},{"loc":"urn:cts:latinLit:phi0474.phi015:79","start":51865,"length":735},{"loc":"urn:cts:latinLit:phi0474.phi015:80","start":52600,"length":521},{"loc":"urn:cts:latinLit:phi0474.phi015:81","start":53121,"length":1096},{"loc":"urn:cts:latinLit:phi0474.phi015:82","start":54217,"length":1094},{"loc":"urn:cts:latinLit:phi0474.phi015:83","start":55311,"length":1035},{"loc":"urn:cts:latinLit:phi0474.phi015:84","start":56346,"length":473},{"loc":"urn:cts:latinLit:phi0474.phi015:85","start":56819,"length":701},{"loc":"urn:cts:latinLit:phi0474.phi015:86","start":57520,"length":454},{"loc":"urn:cts:latinLit:phi0474.phi015:87","start":57974,"length":622},{"loc":"urn:cts:latinLit:phi0474.phi015:88","start":58596,"length":964},{"loc":"urn:cts:latinLit:phi0474.phi015:89","start":59560,"length":785},{"loc":"urn:cts:latinLit:phi0474.phi015:90","start":60345,"length":655},{"loc":"urn:cts:latinLit:phi0474.phi015:91","start":61000,"length":618},{"loc":"urn:cts:latinLit:phi0474.phi015:92","start":61618,"length":637},{"loc":"urn:cts:latinLit:phi0474.phi015:93","start":62255,"length":384}]}
{"id":"urn:cts:latinLit:phi0474.phi016.perseus-lat2","text":"si quid est in me ingeni, iudices, quod sentio quam sit\nexiguum, aut si qua exercitatio dicendi, in qua me non infitior mediocriter esse\nversatum, aut si huiusce rei\nratio aliqua ab optimarum artium studiis ac disciplina profecta, a qua ego nullum\nconfiteor aetatis meae tempus abhorruisse, earum rerum omnium vel in primis hic A.\nLicinius fructum a me repetere prope suo iure debet. nam quoad longissime potest mens\nmea respicere spatium praeteriti temporis et pueritiae memoriam recordari ultimam,\ninde usque repetens hunc video mihi principem et ad suscipiendam et ad ingrediendam\nrationem horum studiorum exstitisse. quod si haec vox huius hortatu\npraeceptisque conformata non nullis aliquando saluti fuit, a quo id accepimus quo\nceteris opitulari et alios servare possemus, huic profecto\nipsi, quantum est situm in nobis, et opem et salutem ferre debemus.\nac ne quis a nobis hoc ita dici forte miretur, quod\nalia quaedam in hoc facultas sit ingeni neque haec dicendi ratio\naut disciplina, ne nos quidem huic\nuni studio penitus umquam dediti fuimus. etenim\nomnes artes quae ad humanitatem pertinent habent quoddam commune\nvinclum et quasi\ncognatione quadam inter se continentur.\nsed ne cui vestrum mirum esse videatur, me in\nquaestione legitima et in iudicio publico, cum res agatur apud praetorem populi Romani,\nlectissimum virum, et\napud severissimos iudices, tanto conventu hominum ac frequentia hoc uti genere\ndicendi quod non modo a consuetudine iudiciorum verum etiam a forensi sermone\nabhorreat, quaeso a vobis ut in hac\ncausa mihi detis hanc veniam accommodatam huic reo, vobis, quem ad modum spero, non\nmolestam, ut me pro summo poeta atque eruditissimo homine dicentem hoc concursu\nhominum litteratissimorum, hac vestra humanitate, hoc denique praetore exercente\niudicium, patiamini de studiis humanitatis ac litterarum paulo loqui liberius, et in\neius modi persona quae propter otium ac studium minime in iudiciis periculisque\ntractata est uti prope novo quodam et inusitato genere dicendi.\nquod si mihi a vobis tribui concedique sentiam, perficiam profecto ut hunc A.\nLicinium non modo non segregandum, cum sit civis, a numero civium verum etiam, si\nnon esset, putetis asciscendum fuisse.\n\nnam ut primum ex pueris excessit Archias atque ab eis artibus\nquibus aetas puerilis ad humanitatem informari solet, se ad scribendi studium\ncontulit, primum Antiochiae— nam ibi natus est loco nobili—celebri quondam\nurbe et copiosa atque\neruditissimis hominibus liberalissimisque studiis adfluenti, celeriter antecellere\nomnibus ingeni gloria coepit.\npost in ceteris Asiae partibus cunctaque Graecia sic eius adventus celebrabantur ut\nfamam ingeni exspectatio hominis, exspectationem ipsius adventus\nadmiratioque superaret.\nerat Italia tum plena\nGraecarum artium ac disciplinarum, studiaque haec et in Latio vehementius tum\ncolebantur quam nunc isdem in oppidis, et hic Romae propter tranquillitatem rei\npublicae non neglegebantur. itaque\nhunc et\nTarentini et Locrenses\net\nRegini et Neapolitani civitate ceterisque praemiis donarunt, et omnes qui aliquid de\ningeniis poterant iudicare cognitione atque hospitio dignum existimarunt.\nhac tanta celebritate famae cum esset iam absentibus notus, Romam\nvenit Mario consule et Catulo. nactus est primum consules eos quorum\nalter res ad scribendum maximas, alter cum res gestas tum etiam studium atque auris\nadhibere posset. statim Luculli, cum praetextatus etiam tum Archias\nesset, eum domum suam receperunt. dedit etiam\nhoc non solum\nlumen\ningeni ac litterarum verum etiam naturae\natque virtutis ut domus, quae huius adulescentiae prima favit, eadem esset familiarissima senectuti.\nerat temporibus illis iucundus Q. Metello illi\nNumidico et eius Pio filio, audiebatur a M. Aemilio,\nvivebat cum Q. Catulo et patre et filio, a L. Crasso colebatur, Lucullos vero et\nDrusum et Octavios et Catonem et totam Hortensiorum domum devinctam consuetudine cum\nteneret, adficiebatur summo honore, quod eum non solum colebant qui aliquid\npercipere atque audire studebant verum etiam si qui forte simulabant.\ninterim satis longo intervallo,\ncum esset cum M. Lucullo in Siciliam profectus et cum ex ea provincia cum\neodem Lucullo decederet, venit Heracleam. quae cum esset civitas\naequissimo iure ac foedere, ascribi se in eam civitatem voluit idque, cum ipse per\nse dignus putaretur, tum auctoritate et gratia Luculli ab Heracliensibus impetravit.\ndata est civitas\nSilvani lege et Carbonis:\nsi qui foederatis civitatibus ascripti fuissent, si tum\ncum lex ferebatur in Italia domicilium habuissent et si sexaginta diebus apud\npraetorem essent professi. Cum hic domicilium Romae multos iam annos\nhaberet, professus est apud praetorem\nQ. Metellum,\nfamiliarissimum suum. si nihil aliud nisi de civitate\nac lege\ndicimus, nihil dico amplius; causa dicta est. quid enim horum infirmari,\nGratti, potest? Heracleaene esse tum ascriptum\nnegabis? adest vir summa auctoritate et religione et fide, M. Lucullus;\nqui se non opinari sed scire, non audisse sed vidisse, non interfuisse sed\negisse dicit. adsunt Heraclienses legati, nobilissimi homines,\nhuius iudici causa\ncum mandatis et cum publico testimonio venerunt; qui hunc ascriptum Heracliae esse dicunt. hic tu tabulas desideras Heracliensium publicas, quas Italico bello incenso tabulario\ninterisse scimus omnes? est ridiculum ad ea quae\nhabemus\nnihil dicere, quaerere quae habere non possumus, et de hominum memoria tacere,\nlitterarum memoriam flagitare et, cum habeas amplissimi viri religionem, integerrimi\nmunicipi ius iurandum fidemque, ea quae depravari nullo modo possunt repudiare,\ntabulas quas idem dicis solere corrumpi desiderare.\nan domicilium Romae non habuit is\nqui tot annis ante\ncivitatem datam sedem omnium rerum ac fortunarum suarum Romae\nconlocavit? an\nnon est professus? immo vero\neis tabulis professus quae solae ex illa professione conlegioque\npraetorum obtinent publicarum tabularum auctoritatem.\nnam, cum Appi tabulae neglegentius adservatae\ndicerentur, Gabini, quam diu incolumis fuit, levitas, post damnationem\ncalamitas omnem tabularum fidem resignasset, Metellus, homo sanctissimus\nmodestissimusque omnium, tanta diligentia fuit ut ad L. Lentulum praetorem et ad\niudices venerit et unius nominis litura se commotum esse dixerit. his\nigitur in\ntabulis\nnullam lituram in nomine A. Licini videtis.\nquae cum ita sint, quid est quod de eius civitate\ndubitetis, praesertim cum\naliis quoque in civitatibus fuerit ascriptus? etenim\ncum mediocribus multis et aut nulla aut humili aliqua arte praeditis\ngratuito civitatem in Graecia homines impertiebant, Reginos credo aut\nLocrensis aut Neapolitanos aut Tarentinos, quod scaenicis artificibus largiri solebant, id huic summa\ningeni praedito gloria noluisse! quid? cum ceteri non modo post civitatem datam sed etiam post\nlegem Papiam aliquo modo in eorum municipiorum tabulas inrepserunt, hic qui ne utitur quidem illis in quibus est scriptus,\nquod semper se Heracliensem esse voluit, reicietur?\ncensus nostros requiris. scilicet\n; est enim obscurum proximis censoribus hunc cum\nclarissimo imperatore L. Lucullo apud exercitum fuisse, superioribus cum eodem\nquaestore fuisse in Asia, primis Iulio et Crasso nullam populi partem esse\ncensam. sed, quoniam\ncensus non ius civitatis confirmat ac tantum modo indicat eum qui sit census ita se\niam tum gessisse, pro cive, eis temporibus is quem tu criminaris\nne ipsius quidem iudicio in civium Romanorum iure esse versatum et testamentum saepe\nfecit nostris legibus, et adiit hereditates civium Romanorum, et in beneficiis ad\naerarium delatus est a L. Lucullo pro consule.\n\nquaere argumenta, si quae potes;\nnumquam enim hic neque suo neque\namicorum iudicio revincetur.\nquaeres a nobis,\nGratti, cur tanto\nopere hoc homine delectemur. quia suppeditat nobis ubi et animus\nex hoc forensi\nstrepitu reficiatur et aures convicio defessae conquiescant. an tu\nexistimas aut suppetere nobis posse quod cotidie dicamus in tanta varietate rerum,\nnisi animos nostros doctrina excolamus, aut ferre animos tantam posse contentionem,\nnisi eos doctrina eadem relaxemus? ego vero fateor me his studiis esse\ndeditum. ceteros pudeat, si qui ita se litteris abdiderunt ut nihil possint ex\neis neque ad communem adferre fructum neque in aspectum\nlucemque proferre; me autem quid pudeat qui tot annos ita vivo, iudices, ut a\nnullius umquam me tempore aut commodo aut otium meum abstraxerit aut voluptas\navocarit aut denique somnus\nretardarit?\nqua re quis tandem me\nreprehendat, aut quis mihi iure suscenseat, si, quantum ceteris ad suas res\nobeundas, quantum ad festos dies ludorum celebrandos, quantum ad alias voluptates et\nad ipsam requiem animi et corporis conceditur temporum, quantum alii tribuunt tempestivis conviviis,\nquantum denique alveolo, quantum pilae, tantum mihi egomet ad haec\nstudia recolenda sumpsero? atque id eo mihi concedendum est magis quod ex his\nstudiis haec quoque crescit oratio et facultas quae, quantacumque\nest\nin me, numquam\namicorum periculis defuit. quae si cui levior videtur, illa quidem certe\nquae summa sunt ex quo fonte hauriam sentio.\nnam nisi multorum praeceptis multisque litteris mihi ab\nadulescentia suasissem nihil esse in vita magno opere expetendum nisi laudem atque\nhonestatem, in ea autem persequenda omnis cruciatus corporis, omnia pericula mortis\natque exsili parvi esse ducenda,\nnumquam me pro salute vestra in tot ac tantas dimicationes atque in hos\nprofligatorum hominum cotidianos impetus obiecissem. sed pleni omnes sunt\nlibri, plenae sapientium voces, plena exemplorum vetustas; quae iacerent in tenebris\nomnia, nisi litterarum lumen accederet. quam multas nobis\nimagines non solum ad intuendum verum etiam ad imitandum fortissimorum virorum\nexpressas scriptores et Graeci et Latini reliquerunt! quas ego mihi semper in\nadministranda re publica proponens animum et mentem meam ipsa cogitatione hominum\nexcellentium conformabam.\nquaeret quispiam: 'quid? illi ipsi summi viri quorum virtutes litteris\nproditae sunt istane doctrina quam tu effers laudibus eruditi fuerunt?'\ndifficile est hoc de omnibus confirmare, sed tamen est certum\nquid respondeam. ego\nmultos homines excellenti animo ac virtute fuisse sine doctrina, et naturae ipsius habitu prope divino\nper se ipsos et moderatos et gravis exstitisse fateor; etiam illud adiungo, saepius\nad laudem atque virtutem naturam sine doctrina quam sine natura valuisse doctrinam.\natque idem ego hoc contendo, cum ad naturam eximiam\net inlustrem accesserit ratio quaedam conformatioque\ndoctrinae, tum illud nescio quid praeclarum ac singulare solere exsistere.\nex hoc esse hunc numero quem patres nostri viderunt,\ndivinum hominem, Africanum, ex hoc C. Laelium, L. Furium,\nmoderatissimos homines et continentissimos, ex hoc\nfortissimum virum et illis temporibus doctissimum, M.\nCatonem illum senem; qui profecto\nsi nihil ad percipiendam colendamque virtutem litteris adiuvarentur, numquam se ad earum studium\ncontulissent. quod si non hic tantus fructus ostenderetur, et si ex his\nstudiis delectatio sola peteretur, tamen, ut opinor, hanc animi\nremissionem humanissimam ac\nliberalissimam iudicaretis. nam ceterae neque temporum sunt neque aetatum\nomnium neque locorum; at haec studia adulescentiam acuunt, senectutem oblectant, secundas\nres ornant, adversis perfugium ac\nsolacium praebent, delectant domi, non impediunt foris, pernoctant nobiscum,\nperegrinantur, rusticantur.\nquod si ipsi haec neque attingere neque sensu nostro gustare possemus,\ntamen ea mirari deberemus, etiam cum in aliis videremus.\nquis nostrum tam animo agresti ac duro fuit ut Rosci morte\nnuper non commoveretur? qui cum esset senex mortuus, tamen propter excellentem\nartem ac venustatem videbatur omnino mori non debuisse. ergo ille\ncorporis motu tantum amorem sibi conciliarat a nobis omnibus;\nnos\nanimorum incredibilis motus celeritatemque ingeniorum neglegemus?\nquotiens ego hunc Archiam vidi,\niudices,—utar enim vestra benignitate, quoniam me in hoc novo genere dicendi tam\ndiligenter attenditis—quotiens ego hunc vidi, cum litteram scripsisset nullam,\nmagnum numerum optimorum versuum de eis ipsis rebus quae tum agerentur dicere ex tempore, quotiens revocatum eandem rem dicere commutatis\nverbis atque sententiis! quae vero accurate cogitateque scripsisset, ea\nsic vidi probari ut ad veterum scriptorum laudem perveniret.\nhunc ego non diligam, non admirer, non omni ratione defendendum\nputem? atque\nsic a summis hominibus eruditissimisque\naccepimus, ceterarum rerum studia ex doctrina et praeceptis et arte constare,\npoetam natura ipsa valere et mentis viribus excitari et quasi divino quodam spiritu\ninflari. qua re suo iure noster ille Ennius 'sanctos'\nappellat poetas, quod quasi deorum aliquo dono atque munere\ncommendati nobis esse\nvideantur.\nsit igitur, iudices, sanctum apud vos, humanissimos\nhomines, hoc poetae nomen quod nulla umquam barbaria violavit. Saxa atque solitudines voci\nrespondent, bestiae saepe immanes cantu flectuntur atque consistunt; nos instituti\nrebus optimis non poetarum voce moveamur? Homerum Colophonii civem esse dicunt suum,\nChii suum vindicant, Salaminii repetunt, Smyrnaei vero suum esse\nconfirmant itaque etiam delubrum eius in oppido dedicaverunt, permulti alii praeterea\npugnant inter se atque contendunt.\nergo\nilli alienum, quia poeta fuit, post mortem etiam expetunt; nos hunc vivum qui\net voluntate et legibus noster est\nrepudiamus, praesertim cum omne olim studium atque omne\ningenium contulerit Archias ad populi Romani gloriam laudemque celebrandam?\nnam et Cimbricas res adulescens attigit et ipsi illi C. Mario qui\ndurior ad haec studia videbatur iucundus fuit.\nneque enim quisquam est tam aversus a Musis qui non mandari versibus\naeternum suorum laborum praeconium facile patiatur.\nThemistoclem illum, summum Athenis virum, dixisse aiunt, cum ex eo quaereretur\nquod acroama aut\ncuius vocem libentissime audiret: 'eius a quo sua virtus optime praedicaretur.'\nitaque ille Marius item eximie L. Plotium dilexit, cuius ingenio putabat ea\nquae gesserat posse celebrari.\nMithridaticum vero\nbellum magnum atque difficile et in multa varietate terra marique versatum totum ab hoc expressum est; qui\nlibri non modo L. Lucullum, fortissimum et clarissimum virum, verum etiam populi\nRomani nomen inlustrant. populus enim Romanus aperuit Lucullo imperante\nPontum et regiis quondam opibus et ipsa natura et\nregione vallatum, populi Romani exercitus eodem duce non\nmaxima manu innumerabilis Armeniorum copias fudit, populi Romani laus est urbem\namicissimam Cyzicenorum eiusdem consilio ex omni impetu regio atque totius belli ore ac faucibus ereptam esse\natque servatam; nostra semper feretur et praedicabitur L. Lucullo dimicante, cum\ninterfectis ducibus depressa hostium classis est, incredibilis apud\nTenedum pugna illa navalis, nostra sunt tropaea, nostra monumenta, nostri triumphi.\nquae\nquorum ingeniis\nefferuntur, ab eis populi Romani fama celebratur.\ncarus fuit Africano superiori noster Ennius, itaque\netiam in sepulcro Scipionum putatur is esse constitutus ex marmore. at\neis laudibus certe non solum ipse qui laudatur sed etiam populi\nRomani nomen ornatur. in caelum huius proavus Cato tollitur; magnus honos\npopuli Romani rebus adiungitur. omnes denique illi maximi,\nMarcelli, Fulvii non sine communi omnium nostrum laude decorantur.\nergo illum qui haec fecerat, Rudinum hominem, maiores nostri in civitatem\nreceperunt; nos hunc Heracliensem multis civitatibus expetitum, in hac autem legibus\nconstitutum de nostra civitate eiciamus?\nnam si quis minorem gloriae fructum putat ex Graecis versibus percipi quam\nex Latinis, vehementer errat, propterea quod Graeca leguntur in omnibus fere\ngentibus, Latina suis finibus exiguis sane continentur. qua re, si res\neae quas gessimus orbis terrae regionibus definiuntur, cupere debemus, quo hominum\nnostrorum tela pervenerint,\neodem gloriam famamque penetrare, quod cum ipsis\npopulis de quorum rebus scribitur haec ampla sunt, tum eis certe\nqui de vita gloriae causa dimicant hoc maximum et periculorum incitamentum est et\nlaborum.\nquam multos scriptores rerum\nsuarum magnus ille Alexander secum habuisse dicitur! atque is tamen, cum\nin Sigeo ad Achillis tumulum astitisset: 'o fortunate,' inquit, 'adulescens, qui\ntuae virtutis Homerum praeconem inveneris!' et\nvere. nam, nisi Ilias illa exstitisset, idem tumulus qui corpus\neius contexerat nomen etiam obruisset. quid? noster hic Magnus qui cum\nvirtute fortunam adaequavit, nonne Theophanem Mytilenaeum, scriptorem rerum suarum,\nin contione militum civitate donavit, et nostri illi fortes viri, sed rustici ac\nmilites, dulcedine quadam gloriae commoti quasi participes eiusdem laudis magno\nillud clamore approbaverunt?\nitaque,\ncredo, si civis Romanus Archias legibus non esset, ut ab aliquo imperatore civitate\ndonaretur perficere non potuit. Sulla cum Hispanos et Gallos donaret, credo, hunc petentem repudiasset; quem\nnos vidimus, cum ei\nlibellum malus poeta de populo subiecisset, quod epigramma in eum fecisset tantum\nmodo alternis versibus longiusculis, statim ex eis rebus quas\ntum\nvendebat iubere ei praemium tribui, sed ea condicione ne quid\npostea scriberet. qui sedulitatem mali poetae duxerit aliquo tamen praemio dignam, huius ingenium et virtutem in scribendo et copiam\nnon\nexpetisset?\nquid? a Q.\nMetello Pio,\nfamiliarissimo suo, qui civitate multos donavit, neque per se neque per Lucullos\nimpetravisset? qui praesertim usque eo de suis rebus scribi cuperet ut etiam\nCordubae natis poetis pingue quiddam sonantibus atque peregrinum tamen auris suas\ndederet.\nneque\nenim est hoc dissimulandum quod obscurari non potest, sed prae nobis ferendum:\ntrahimur omnes studio laudis, et optimus quisque maxime gloria ducitur.\nipsi illi philosophi etiam in eis libellis quos de contemnenda gloria\nscribunt nomen suum inscribunt; in eo ipso in quo praedicationem nobilitatemque despiciunt\npraedicari de se ac se\nnominari volunt.\nDecimus quidem Brutus, summus vir et imperator, Acci, amicissimi sui, carminibus\ntemplorum ac monumentorum aditus exornavit suorum. iam\nvero ille qui cum Aetolis Ennio comite bellavit Fulvius non dubitavit Martis\nmanubias Musis consecrare. qua re, in qua urbe imperatores prope armati\npoetarum nomen et Musarum delubra coluerunt, in ea non debent togati iudices a Musarum honore et a poetarum\nsalute abhorrere.\natque ut id libentius faciatis, iam me vobis, iudices, indicabo et de meo\nquodam amore gloriae nimis acri fortasse, verum tamen honesto vobis confitebor.\nnam quas res nos in consulatu nostro vobiscum simul pro salute huius\nurbis\natque imperi et pro\nvita civium proque universa re publica gessimus, attigit hic versibus atque\ninchoavit. quibus auditis, quod mihi magna res et iucunda visa est, hunc\nad perficiendum adornavi. nullam\nenim\nvirtus aliam mercedem laborum periculorumque desiderat praeter hanc laudis et\ngloriae; qua quidem detracta, iudices, quid est quod in hoc tam exiguo vitae\ncurriculo et tam brevi tantis nos in laboribus exerceamus?\ncerte, si nihil animus praesentiret in\nposterum, et si, quibus regionibus vitae spatium circumscriptum est, isdem omnis cogitationes terminaret suas,\nnec tantis se laboribus frangeret neque tot curis vigiliisque angeretur nec totiens\nde ipsa vita dimicaret. nunc insidet quaedam in optimo quoque virtus,\nquae noctes ac dies animum gloriae stimulis concitat atque admonet non cum vitae\ntempore esse dimittendam\ncommemorationem nominis nostri, sed cum omni posteritate adaequandam.\nan vero tam\nparvi animi videamur esse omnes qui in re publica atque in his\nvitae periculis laboribusque versamur ut, cum usque ad extremum spatium nullum\ntranquillum atque otiosum spiritum duxerimus, nobiscum simul moritura omnia\narbitremur? an\nstatuas et imagines,\nnon animorum simulacra, sed corporum, studiose multi summi homines\nreliquerunt;\nconsiliorum relinquere ac virtutum nostrarum effigiem\nnonne\nmulto malle debemus summis ingeniis expressam et politam? ego vero omnia\nquae gerebam iam tum in gerendo spargere me ac disseminare arbitrabar in orbis\nterrae memoriam sempiternam. haec vero sive a meo sensu post mortem afutura est, sive, ut sapientissimi homines\nputaverunt, ad aliquam animi mei partem pertinebit, nunc quidem certe\ncogitatione quadam speque delector.\nqua re conservate, iudices, hominem pudore eo quem amicorum videtis\ncomprobari cum dignitate, tum etiam vetustate, ingenio autem\ntanto quantum id convenit existimari, quod\nsummorum hominum iudiciis expetitum esse videatis, causa vero\neius modi quae beneficio legis,\nauctoritate municipi, testimonio Luculli, tabulis Metelli comprobetur.\nquae cum ita sint, petimus a vobis, iudices, si qua non modo humana verum etiam divina in\ntantis ingeniis commendatio debet esse, ut eum qui vos, qui\nvestros imperatores, qui populi Romani res gestas semper ornavit, qui etiam his recentibus nostris\nvestrisque domesticis periculis aeternum se testimonium laudis daturum esse profitetur, quique est\nex\neo numero qui semper apud omnis\nsancti sunt habiti itaque dicti, sic in vestram accipiatis fidem ut humanitate vestra\nlevatus potius quam acerbitate violatus esse videatur.\nquae de causa pro mea consuetudine breviter simpliciterque dixi, iudices,\nea confido probata esse omnibus; quae a foro aliena iudicialique\nconsuetudine et de hominis ingenio et communiter de ipso studio locutus sum, ea,\niudices, a vobis spero esse in bonam partem accepta, ab eo qui iudicium exercet\ncerto scio.\n","locs":[{"loc":"urn:cts:latinLit:phi0474.phi016:1","start":0,"length":861},{"loc":"urn:cts:latinLit:phi0474.phi016:2","start":861,"length":322},{"loc":"urn:cts:latinLit:phi0474.phi016:3","start":1183,"length":823},{"loc":"urn:cts:latinLit:phi0474.phi016:4","start":2006,"length":723},{"loc":"urn:cts:latinLit:phi0474.phi016:5","start":2729,"length":903},{"loc":"urn:cts:latinLit:phi0474.phi016:6","start":3632,"length":751},{"loc":"urn:cts:latinLit:phi0474.phi016:7","start":4383,"length":284},{"loc":"urn:cts:latinLit:phi0474.phi016:8","start":4667,"length":954},{"loc":"urn:cts:latinLit:phi0474.phi016:9","start":5621,"length":681},{"loc":"urn:cts:latinLit:phi0474.phi016:10","start":6302,"length":640},{"loc":"urn:cts:latinLit:phi0474.phi016:11","start":6942,"length":717},{"loc":"urn:cts:latinLit:phi0474.phi016:12","start":7659,"length":751},{"loc":"urn:cts:latinLit:phi0474.phi016:13","start":8410,"length":632},{"loc":"urn:cts:latinLit:phi0474.phi016:14","start":9042,"length":810},{"loc":"urn:cts:latinLit:phi0474.phi016:15","start":9852,"length":677},{"loc":"urn:cts:latinLit:phi0474.phi016:16","start":10529,"length":814},{"loc":"urn:cts:latinLit:phi0474.phi016:17","start":11343,"length":464},{"loc":"urn:cts:latinLit:phi0474.phi016:18","start":11807,"length":889},{"loc":"urn:cts:latinLit:phi0474.phi016:19","start":12696,"length":860},{"loc":"urn:cts:latinLit:phi0474.phi016:20","start":13556,"length":404},{"loc":"urn:cts:latinLit:phi0474.phi016:21","start":13960,"length":880},{"loc":"urn:cts:latinLit:phi0474.phi016:22","start":14840,"length":587},{"loc":"urn:cts:latinLit:phi0474.phi016:23","start":15427,"length":539},{"loc":"urn:cts:latinLit:phi0474.phi016:24","start":15966,"length":639},{"loc":"urn:cts:latinLit:phi0474.phi016:25","start":16605,"length":580},{"loc":"urn:cts:latinLit:phi0474.phi016:26","start":17185,"length":631},{"loc":"urn:cts:latinLit:phi0474.phi016:27","start":17816,"length":411},{"loc":"urn:cts:latinLit:phi0474.phi016:28","start":18227,"length":650},{"loc":"urn:cts:latinLit:phi0474.phi016:29","start":18877,"length":480},{"loc":"urn:cts:latinLit:phi0474.phi016:30","start":19357,"length":776},{"loc":"urn:cts:latinLit:phi0474.phi016:31","start":20133,"length":861},{"loc":"urn:cts:latinLit:phi0474.phi016:32","start":20994,"length":312}]}
{"id":"urn:cts:latinLit:phi0474.phi018.perseus-lat2","text":"quod precatus a Iove optimo\nmaximo ceterisque dis immortalibus sum, Quirites, eo tempore cum me\nfortunasque meas pro vestra incolumitate otio concordiaque devovi, ut, si meas\nrationes umquam vestrae saluti anteposuissem, sempiternam poenam sustinerem mea\nvoluntate susceptam, sin et ea quae ante gesseram conservandae civitatis causa\ngessissem et illam miseram profectionem vestrae salutis gratia suscepissem, ut quod\nodium scelerati homines et audaces in rem publicam et in omnis bonos conceptum iam\ndiu continerent, id in me uno potius quam in optimo quoque et universa civitate\ndefigerent,—hoc si animo in vos liberosque\nvestros fuissem, ut aliquando vos patresque conscriptos Italiamque universam memoria\nmei misericordia desideriumque\nteneret: eius devotionis me esse convictum iudicio deorum immortalium, testimonio\nsenatus, consensu Italiae, confessione inimicorum, beneficio divino immortalique\nvestro maxime laetor.\nnamque,\nQuirites, etsi nihil est homini magis optandum quam prospera\naequabilis perpetuaque fortuna secundo vitae sine ulla offensione cursu, tamen, si\nmihi tranquilla et placata omnia\nfuissent, incredibili quadam et paene divina, qua nunc vestro beneficio fruor,\nlaetitiae voluptate caruissem. quid\ndulcius hominum generi ab natura datum est quam sui cuique liberi? mihi vero et\npropter indulgentiam meam et propter excellens eorum ingenium vita sunt mea\ncariores: tamen non tanta voluptate erant suscepti quanta nunc sunt restituti.\nnihil cuiquam fuit umquam iucundius\nquam mihi meus frater: non tam id sentiebam cum fruebar quam tum cum carebam, et\npostea quam vos me illi et mihi eum reddidistis. res familiaris sua\nquemque delectat: reliquae meae fortunae reciperatae plus mihi nunc voluptatis\nadferunt quam tum incolumes adferebant. amicitiae,\nconsuetudines, vicinitates, clientelae, ludi denique et dies festi quid haberent\nvoluptatis carendo magis intellexi quam fruendo.\niam vero honos, dignitas, locus, ordo, beneficia vestra, quamquam\nmihi semper clarissima visa sunt, tamen ea nunc renovata inlustriora videntur quam\nsi obscurata non essent. ipsa autem patria, di immortales! dici vix\npotest quid caritatis, quid voluptatis habeat; quae species\nItaliae, quae celebritas oppidorum, quae forma regionum, qui agri, quae fruges, quae\npulchritudo urbis, quae humanitas civium, quae rei publicae dignitas, quae vestra\nmaiestas! quibus ego omnibus antea rebus sic fruebar ut nemo magis; sed\ntamquam bona valetudo iucundior est iis qui e gravi morbo recreati sunt quam qui numquam aegro corpore\nfuerunt, sic haec omnia desiderata magis quam adsidue percepta delectant.\nquorsum igitur\nhaec disputo? quorsum? ut intellegere possitis neminem umquam tanta eloquentia\nfuisse, neque tam divino atque incredibili genere dicendi, qui vestram magnitudinem\nmultitudinemque beneficiorum quae in me fratremque meum et\nliberos nostros contulistis non modo augere aut ornare oratione, sed enumerare aut\nconsequi possit. A parentibus, id quod necesse erat, parvus sum procreatus, a vobis\nnatus sum consularis. illi mihi fratrem incognitum qualis futurus esset\ndederunt, vos spectatum et incredibili pietate cognitum reddidistis. rem\npublicam illis accepi temporibus eam quae paene amissa est, a vobis eam reciperavi quam aliquando omnes unius opera servatam\niudicaverunt. di immortales mihi liberos dederunt, vos reddidistis.\nmulta praeterea a dis immortalibus optata consecuti sumus: nisi\nvestra voluntas fuisset, omnibus divinis muneribus careremus. vestros denique honores, quos eramus gradatim\nsingulos adsecuti, nunc a vobis universos habemus, ut quantum antea parentibus,\nquantum dis immortalibus, quantum vobismet ipsis, tantum hoc tempore universum\ncuncto populo Romano debeamus.\nnam cum in ipso beneficio vestro tanta magnitudo est ut eam complecti\noratione non possim, tum in studiis vestris tanta animorum declarata est voluntas ut\nnon solum calamitatem mihi detraxisse, sed etiam dignitatem auxisse videamini. non enim pro meo reditu ut pro P. Popili,\nnobilissimi hominis, adulescentes filii et multi praeterea cognati atque adfines\ndeprecati sunt, non ut pro Q. Metello, clarissimo viro, iam spectata aetate filius,\nnon L. Diadematus consularis, summa auctoritate vir, non C. Metellus censorius, non\neorum liberi, non Q. Metellus\nNepos, qui tum consulatum petebat, non sororum filii, Luculli, Servilii, Scipiones;\npermulti enim tum Metelli aut Metellarum liberi pro Q. Metelli reditu vobis ac patribus vestris supplicaverunt.\nquod si ipsius summa dignitas maximaeque res gestae non satis\nvalerent, tamen fili pietas, propinquorum preces,\nadulescentium squalor, maiorum natu lacrimae populum Romanum movere potuerunt.\nnam C. Mari, qui post illos veteres\nclarissimos consularis, hac vestra patrumque memoria, tertius ante me consularis\nsubiit indignissimam fortunam praestantissima sua gloria, dissimilis fuit ratio; non\nenim ille deprecatione rediit, sed in discessu civium exercitu se armisque\nrevocavit. at me nudum a propinquis, nulla cognatione munitum, nullo\narmorum ac tumultus metu, C. Pisonis, generi mei, divina quaedam et inaudita\nauctoritas atque virtus,\nfratrisque miserrimi atque optimi cotidianae lacrimae sordesque lugubres a vobis\ndeprecatae sunt.\nfrater erat unus qui\nsuo squalore vestros oculos inflecteret, qui suo fletu desiderium mei memoriamque\nrenovaret; qui statuerat, Quirites, si vos me sibi non reddidissetis, eandem subire\nfortunam; tanto in me amore exstitit ut negaret fas esse non modo domicilio, sed ne\nsepulcro quidem se a me esse seiunctum. pro me praesente senatus\nhominumque praeterea viginti milia vestem mutaverunt, pro eodem me absente\nunius squalorem sordisque vidistis. Vnus hic, qui quidem in foro posset\nesse, mihi pietate\nfilius inventus est, beneficio parens, amore idem qui semper fuit frater. nam coniugis\nmiserae squalor et luctus atque optimae filiae maeror adsiduus filique\nparvi desiderium mei\nlacrimaeque pueriles aut itineribus necessariis aut magnam partem\ntectis ac tenebris continebantur. qua re\nhoc maius est vestrum in nos promeritum, quod non multitudini propinquorum sed\nnobismet ipsis nos reddidistis.\nsed quem ad modum propinqui, quos ego parare non potui, mihi ad\ndeprecandam calamitatem meam non fuerunt, sic—illud quod mea virtus praestare debuit—adiutores auctores\nhortatoresque ad me restituendum ita multi fuerunt ut longe superiores omnis hac\ndignitate copiaque superarem. numquam de P. Popilio, clarissimo ac\nfortissimo viro, numquam de Q. Metello, nobilissimo et constantissimo cive, numquam\nde C. Mario, custode civitatis atque imperi vestri, in senatu mentio facta est.\ntribuniciis superiores illi\nrogationibus nulla auctoritate senatus sunt restituti, Marius vero non modo non a\nsenatu sed etiam oppresso senatu est restitutus. nec rerum gestarum\nmemoria in reditu C. Mari sed exercitus atque arma valuerunt; at de me ut\nvaleret semper senatus flagitavit, ut aliquando\nproficeret, cum primum licuit, frequentia\natque auctoritate perfecit.\nnullus in eorum reditu motus municipiorum et coloniarum factus est;\nat me in patriam ter suis decretis Italia cuncta revocavit. illi inimicis\ninterfectis magna civium caede facta reducti sunt: ego iis a quibus eiectus sum\nprovincias obtinentibus, inimico autem, optimo viro et mitissimo,\nconsule altero consule referente reductus sum, cum is inimicus, qui\nad meam perniciem vocem suam communibus hostibus praebuisset, spiritu dumtaxat\nviveret, re quidem infra omnis mortuos amandatus esset.\nnumquam de P. Popilio L.\nOpimius, fortissimus consul, numquam de Q. Metello non modo C. Marius, qui erat\ninimicus, sed ne is quidem qui secutus est, M. Antonius, homo eloquentissimus, cum\nA. Albino conlega senatum aut populum est cohortatus; at pro me superiores consules\nsemper ut referrent flagitati sunt; sed veriti sunt ne gratiae causa facere\nviderentur, quod alter mihi adfinis erat, alterius causam capitis receperam; qui\nprovinciarum foedere infrenati\ntotum illum annum querelas senatus, luctum bonorum, Italiae gemitum pertulerunt.\nKalendis vero Ianuariis postea quam orba res publica consulis fidem tamquam legitimi\ntutoris imploravit, P. Lentulus consul, parens, deus, salus nostrae vitae, fortunae,\nmemoriae, nominis, simul ac de sollemni deorum religione rettulit, nihil humanarum\nrerum sibi prius quam de me agendum iudicavit.\natque eo die confecta res esset, nisi is tribunus plebis quem ego\nmaximis beneficiis quaestorem consul ornaram, cum et cunctus ordo et multi eum summi\nviri orarent, et Cn. Oppius socer, optimus vir, ad pedes flens iaceret,\nnoctem sibi ad deliberandum postulasset; quae deliberatio non in reddenda, quem ad\nmodum non nulli arbitrabantur, sed, ut patefactum est,\nin augenda mercede consumpta est. postea res acta est in senatu alia\nnulla: cum variis rationibus impediretur, voluntate tamen perspecta senatus, causa\nad vos\nmense Ianuario deferebatur. hic tantum interfuit inter me et inimicos meos.\nego, cum homines in tribunali Aurelio palam conscribi\ncenturiarique vidissem, cum intellegerem veteres ad spem caedis Catilinae copias\nesse revocatas, cum viderem ex ea parte homines, cuius partis nos vel principes\nnumerabamur, partim quod mihi inviderent, partim quod sibi timerent, aut proditores\nesse aut desertores salutis meae, cum duo consules empti pactione provinciarum\nauctores se inimicis rei publicae tradidissent, cum egestatem avaritiam libidines\nsuas viderent expleri non posse nisi me constrictum domesticis hostibus dedidissent, cum\nsenatus equitesque Romani flere pro me ac mutata veste\nvobis supplicare edictis atque imperiis vetarentur, cum omnium provinciarum\npactiones, cum omnia cum omnibus foedera reconciliationesque gratiarum sanguine meo sancirentur, cum omnes boni non\nrecusarent quin vel pro me vel mecum perirent, armis decertare pro mea salute nolui, quod et vincere et\nvinci luctuosum rei publicae fore putavi.\nat inimici mei, mense Ianuario cum de me ageretur, corporibus civium\ntrucidatis flumine sanguinis meum reditum intercludendum putaverunt. itaque, dum ego absum, eam rem publicam habuistis\nut aeque me atque illam restituendam putaretis. ego autem in qua civitate\nnihil valeret senatus, omnis esset impunitas, nulla iudicia, vis et ferrum in foro\nversaretur, cum privati parietum se praesidio non legum tuerentur,\ntribuni plebis vobis inspectantibus vulnerarentur, ad magistratuum domos cum ferro\net facibus iretur, consulis fasces frangerentur, deorum immortalium templa\nincenderentur, rem publicam esse nullam putavi. itaque neque re publica\nexterminata mihi locum in hac urbe esse duxi, nec, si illa restitueretur, dubitavi\nquin me secum ipsa reduceret.\nan ego,\ncum mihi esset exploratissimum P. Lentulum proximo anno consulem futurum, qui illis\nipsis rei publicae periculosissimis temporibus aedilis curulis me consule omnium\nmeorum consiliorum particeps periculorumque socius fuisset, dubitarem quin is me\nconfectum consularibus vulneribus consulari medicina ad salutem reduceret?\nhoc duce, conlega autem eius, clementissimo atque optimo viro, primo\nnon adversante, post etiam adiuvante, reliqui magistratus paene omnes fuerunt\ndefensores salutis meae; ex quibus excellenti animo virtute auctoritate praesidio\ncopiis T. Annius et P. Sestius praestanti in me benivolentia et divino studio\nexstiterunt; eodemque P. Lentulo auctore et pariter referente conlega\nfrequentissimus senatus, uno dissentiente, nullo intercedente, dignitatem meam\nquibus potuit verbis amplissimis ornavit, salutem vobis municipiis coloniis omnibus\ncommendavit.\nita me nudum a propinquis,\nnulla cognatione munitum, consules, praetores, tribuni plebis, senatus, Italia\ncuncta semper a vobis deprecata est, denique omnes qui vestris maximis beneficiis\nhonoribusque sunt ornati, producti ad vos ab eodem,\nnon solum ad me conservandum vos cohortati sunt, sed etiam rerum mearum gestarum\nauctores testes laudatores fuerunt. quorum princeps ad cohortandos vos et ad rogandos fuit Cn.\nPompeius, vir omnium qui sunt, fuerunt, erunt, virtute sapientia gloria princeps:\nqui mihi unus uni privato amico eadem omnia dedit quae universae rei publicae,\nsalutem, otium, dignitatem. cuius oratio fuit, quem ad modum accepi,\ntripertita; primum vos docuit meis consiliis rem publicam esse servatam, causamque\nmeam cum communi salute coniunxit, hortatusque est ut auctoritatem senatus, statum\ncivitatis, fortunas civis bene meriti defenderetis; tum me in perorando posuit vos rogari a senatu, rogari ab equitibus Romanis, rogari ab Italia\ncuncta, deinde ipse ad extremum pro mea vos salute non rogavit solum verum etiam\nobsecravit.\nhuic ego homini, Quirites,\ntantum debeo quantum hominem homini debere vix fas est. huius consilia,\nP. Lentuli sententiam, senatus auctoritatem vos secuti me in eo loco, in quo vestris beneficiis fueram, isdem centuriis\nquibus conlocaratis reposuistis. eodem tempore audistis eodem ex loco\nsummos viros, ornatissimos atque amplissimos homines, principes civitatis, omnis\nconsularis, omnis praetorios eadem dicere, ut omnium testimonio per me\nunum rem publicam conservatam esse constaret. itaque\ncum P. Servilius, gravissimus vir et ornatissimus civis, dixisset opera mea rem\npublicam incolumem magistratibus deinceps traditam, dixerunt in eandem sententiam\nceteri. sed audistis eo\ntempore clarissimi viri non solum auctoritatem, sed etiam testimonium, L. Gelli: qui\nquia suam classem adtemptatam magno cum suo periculo paene sensit, dixit in contione\nvestrum, si ego consul\ncum fui non fuissem, rem publicam funditus interituram fuisse.\nen ego tot testimoniis, Quirites, hac\nauctoritate senatus, tanta consensione Italiae, tanto studio bonorum omnium,\ncausam\nagente P. Lentulo, consentientibus ceteris magistratibus, deprecante Cn. Pompeio,\nomnibus hominibus faventibus, dis denique immortalibus frugum ubertate copia\nvilitate reditum meum comprobantibus, mihi meis rei publicae restitutus, tantum vobis quantum facere\npossum, Quirites, pollicebor: primum, qua sanctissimi homines pietate erga deos\nimmortalis esse soleant, eadem me erga populum Romanum\nsemper fore, numenque vestrum aeque mihi grave et sanctum ac deorum immortalium in\nomni vita futurum: deinde, quoniam me in civitatem res publica ipsa reduxit, nullo\nme loco rei publicae defuturum.\nquod si\nquis existimat me aut voluntate esse mutata aut debilitata virtute aut animo fracto,\nvehementer errat. mihi quod potuit vis et iniuria et sceleratorum hominum\nfuror detrahere, eripuit, abstulit, dissipavit: quod viro forti adimi non potest, id\nomne manet et permanebit.\nvidi ego fortissimum virum, municipem meum, C. Marium,—quoniam nobis\nquasi aliqua fatali necessitate non solum cum iis qui haec delere\nvoluissent, sed etiam cum fortuna belligerandum fuit,—eum tamen vidi, cum esset\nsumma senectute, non modo non infracto animo propter magnitudinem calamitatis, sed\nconfirmato atque renovato.\nquem egomet\ndicere audivi tum se fuisse miserum cum\ncareret patria quam obsidione liberavisset, cum sua bona possideri ab inimicis ac\ndiripi audiret, cum adulescentem filium videret eiusdem socium calamitatis, cum in\npaludibus demersus concursu ac misericordia Minturnensium corpus ac vitam suam\nconservaret, cum parva navicula pervectus in Africam, quibus regna ipse dederat, ad eos inops supplexque\nvenisset: reciperata vero sua dignitate se non commissurum ut, cum ea quae\namiserat sibi\nrestituta essent, virtutem animi non haberet quam numquam perdidisset. sed\nhoc inter me atque illum interest, quod ille, qua re plurimum potuit, ea ipsa re\ninimicos suos ultus est, armis, ego qua consuevi utar\noratione, quoniam illi arti in bello ac\nseditione locus est, huic in pace atque otio.\nquamquam ille animo irato nihil nisi de inimicis ulciscendis\nagebat, ego de ipsis amicis tantum quantum\nmihi res publica permittit\ncogitabo. denique, Quirites, quoniam me\nquattuor omnino hominum genera violarunt, unum eorum qui odio rei publicae, quod eam\nipsis invitis\nconservaram, inimicissimi mihi fuerunt, alterum, qui per simulationem amicitiae\nnefarie me prodiderunt, tertium, qui cum propter inertiam suam eadem\nadsequi non possent, inviderunt laudi et dignitati meae, quartum, qui cum custodes\nrei publicae esse deberent, salutem\nmeam, statum civitatis, dignitatem eius imperi quod erat penes ipsos vendiderunt:\nsic ulciscar facinora singula, quem ad modum a quibusque sum\nprovocatus, malos civis rem publicam bene gerendo, perfidos amicos nihil credendo\natque omnia cavendo, invidos virtuti et gloriae serviendo, mercatores provinciarum\nrevocando domum atque ab iis provinciarum rationem\nrepetendo.\nquamquam mihi, Quirites,\nmaiori curae est quem ad modum vobis, qui de me estis optime\nmeriti, gratiam referam quam quem ad modum inimicorum iniurias crudelitatemque\npersequar. etenim ulciscendae iniuriae facilior ratio est quam benefici\nremunerandi, propterea quod superiorem esse contra improbos minus est negoti quam\nbonis exaequari. tum etiam ne tam necessarium quidem est male meritis\nquam optime meritis referre quod debeas.\nodium vel precibus mitigari potest vel temporibus rei publicae\ncommunique utilitate deponi vel difficultate ulciscendi\ncontineri vel vetustate sedari; bene meritos\nne colas,\nnec exorari fas est, neque id rei publicae remittere\nutique necesse est; neque\nest excusatio difficultatis, neque aequum est tempore et die memoriam benefici\ndefinire. postremo qui in ulciscendo remissior fuit, in eo\nconsilium aperte laudatur; at gravissime vituperatur qui in tantis beneficiis\nquanta vos in me contulistis remunerandis est tardior, neque solum ingratus, quod\nipsum grave est, verum etiam impius appelletur necesse est. atque in\nofficio persolvendo dissimilis est ratio pecuniae debitae, propterea quod pecuniam qui retinet non\ndissolvit, qui reddidit non habet: gratiam et qui rettulit habet,\net qui habet dissolvit.\nquapropter memoriam vestri benefici colam benivolentia sempiterna,\nnec tantum dum\nanima exspirabo mea, sed etiam cum me vita defecerit,\nilla monumenta vestri in me\nbenefici permanebunt. in referenda autem gratia hoc vobis repromitto semperque\npraestabo, mihi neque in consiliis de re publica capiendis diligentiam neque in\npericulis a re publica propulsandis animum neque in sententia simpliciter ferenda\nfidem neque in hominum voluntatibus pro re publica laedendis libertatem nec in\nperferendo labore industriam nec in vestris commodis augendis grati animi\nbenivolentiam defuturam.\natque haec\ncura, Quirites, erit infixa animo meo sempiterna, ut cum vobis, qui apud me deorum\nimmortalium vim et numen tenetis, tum posteris vestris cunctisque gentibus\ndignissimus ea civitate videar quae suam dignitatem non\nposse se tenere, nisi me reciperasset, cunctis suffragiis iudicavit.\n","locs":[{"loc":"urn:cts:latinLit:phi0474.phi018:1","start":0,"length":925},{"loc":"urn:cts:latinLit:phi0474.phi018:2","start":925,"length":535},{"loc":"urn:cts:latinLit:phi0474.phi018:3","start":1460,"length":445},{"loc":"urn:cts:latinLit:phi0474.phi018:4","start":1905,"length":693},{"loc":"urn:cts:latinLit:phi0474.phi018:5","start":2598,"length":1104},{"loc":"urn:cts:latinLit:phi0474.phi018:6","start":3702,"length":942},{"loc":"urn:cts:latinLit:phi0474.phi018:7","start":4644,"length":546},{"loc":"urn:cts:latinLit:phi0474.phi018:8","start":5190,"length":899},{"loc":"urn:cts:latinLit:phi0474.phi018:9","start":6089,"length":480},{"loc":"urn:cts:latinLit:phi0474.phi018:10","start":6569,"length":861},{"loc":"urn:cts:latinLit:phi0474.phi018:11","start":7430,"length":841},{"loc":"urn:cts:latinLit:phi0474.phi018:12","start":8271,"length":596},{"loc":"urn:cts:latinLit:phi0474.phi018:13","start":8867,"length":942},{"loc":"urn:cts:latinLit:phi0474.phi018:14","start":9809,"length":755},{"loc":"urn:cts:latinLit:phi0474.phi018:15","start":10564,"length":882},{"loc":"urn:cts:latinLit:phi0474.phi018:16","start":11446,"length":1051},{"loc":"urn:cts:latinLit:phi0474.phi018:17","start":12497,"length":936},{"loc":"urn:cts:latinLit:phi0474.phi018:18","start":13433,"length":715},{"loc":"urn:cts:latinLit:phi0474.phi018:19","start":14148,"length":603},{"loc":"urn:cts:latinLit:phi0474.phi018:20","start":14751,"length":786},{"loc":"urn:cts:latinLit:phi0474.phi018:21","start":15537,"length":908},{"loc":"urn:cts:latinLit:phi0474.phi018:22","start":16445,"length":430},{"loc":"urn:cts:latinLit:phi0474.phi018:23","start":16875,"length":809},{"loc":"urn:cts:latinLit:phi0474.phi018:24","start":17684,"length":583},{"loc":"urn:cts:latinLit:phi0474.phi018:25","start":18267,"length":294}]}
{"id":"urn:cts:latinLit:phi0474.phi019.perseus-lat2","text":"si, patres conscripti, pro vestris immortalibus in me fratremque meum\nliberosque nostros meritis parum vobis cumulate gratias egero, quaeso obtestorque ne\nmeae naturae potius quam magnitudini vestrorum beneficiorum id tribuendum putetis.\nquae tanta enim potest exsistere ubertas ingeni, quae tanta dicendi\ncopia, quod tam divinum atque incredibile genus orationis, quo quisquam\npossit vestra in nos universa promerita non dicam complecti\norando, sed percensere numerando?\nqui mihi fratrem optatissimum, me fratri amantissimo, liberis nostris parentes,\nnobis liberos, qui dignitatem, qui ordinem, qui fortunas, qui amplissimam rem\npublicam, qui patriam, qua nihil potest esse iucundius, qui denique nosmet ipsos nobis\nreddidistis.\nquod si parentes carissimos\nhabere debemus, quod ab iis nobis vita, patrimonium, libertas, civitas tradita est,\nsi deos immortalis, quorum beneficio et haec tenuimus et ceteris rebus aucti sumus,\nsi populum Romanum, cuius honoribus in amplissimo consilio et in altissimo gradu\ndignitatis atque in hac omnium terrarum arce conlocati sumus, si hunc ipsum ordinem,\na quo saepe magnificentissimis decretis sumus honestati, immensum quiddam et\ninfinitum est quod vobis debeamus, qui vestro singulari studio atque consensu parentum\nbeneficia, deorum immortalium munera, populi Romani honores, vestra de me multa\niudicia nobis uno tempore omnia reddidistis, ut, cum multa vobis, magna populo\nRomano, innumerabilia parentibus, omnia dis immortalibus debeamus, haec antea\nsingula per illos habuerimus, nunc universa per vos reciperarimus.\nitaque, patres conscripti, quod ne optandum quidem est homini,\nimmortalitatem quandam per vos esse adepti videmur. quod enim tempus erit\numquam cum vestrorum in nos beneficiorum memoria ac fama\nmoriatur? qui illo ipso tempore cum vi ferro metu minis obsessi\nteneremini, non multo post discessum meum me universi revocavistis referente L.\nNinnio, fortissimo atque optimo viro, quem habuit ille pestifer annus et maxime\nfidelem et minime timidum, si dimicare placuisset, defensorem salutis meae: postea\nquam vobis decernendi potestas non est permissa per eum tribunum plebis\nqui, cum per se rem publicam lacerare non posset, sub alieno scelere\ndelituit, numquam de me siluistis, numquam meam\nsalutem non ab iis consulibus qui vendiderant flagitavistis.\nitaque vestro studio atque auctoritate perfectum est\nut ipse ille annus, quem ego mihi quam\npatriae malueram esse fatalem, octo tribunos haberet qui et promulgarent de salute\nmea et ad vos saepe numero referrent. nam consules modesti legumque\nmetuentes impediebantur lege, non ea quae de me, sed ea quae de ipsis lata erat,\nquam meus inimicus\npromulgavit ut, si revixissent ii qui haec paene delerunt, tum ego redirem; quo\nfacto utrumque confessus est, et se illorum vitam desiderare, et magno in periculo\nrem publicam futuram si, cum hostes atque interfectores rei publicae revixissent,\nego non revertissem. idemque\nillo ipso tamen anno,\ncum ego cessissem, princeps autem civitatis non legum praesidio sed parietum vitam\nsuam tueretur, res publica sine consulibus esset, neque solum parentibus perpetuis\nverum etiam tutoribus annuis esset orbata, sententias dicere\nprohiberemini, caput meae proscriptionis recitaretur, numquam dubitastis meam\nsalutem cum communi salute coniungere.\npostea vero quam singulari et praestantissima\nvirtute P. Lentuli consulis ex superioris anni caligine et tenebris lucem in re\npublica Kalendis Ianuariis dispicere coepistis, cum Q. Metelli, nobilissimi hominis\natque optimi viri, summa dignitas, cum praetorum tribunorum plebis paene omnium\nvirtus et fides rei publicae subvenisset, cum virtute gloria rebus gestis Cn.\nPompeius omnium gentium, omnium saeculorum, omnis memoriae facile princeps tuto se\nvenire in senatum arbitraretur, tantus vester consensus de salute mea fuit ut\ncorpus abesset meum, dignitas iam in patriam revertisset.\nquo quidem mense quid inter me et\nmeos inimicos interesset existimare potuistis. ego meam salutem deserui,\nne propter me civium vulneribus res publica cruentaretur: illi meum reditum non\npopuli Romani suffragiis sed flumine sanguinis intercludendum putaverunt.\nitaque postea nihil vos civibus, nihil sociis, nihil regibus\nrespondistis; nihil iudices sententiis, nihil populus suffragiis, nihil hic ordo\nauctoritate declaravit; mutum forum, elinguem curiam, tacitam et fractam civitatem\nvidebatis.\nquo quidem tempore, cum is\nexcessisset qui caedi et flammae vobis auctoribus restiterat, cum ferro et facibus\nhomines tota urbe volitantis, magistratuum tecta impugnata, deorum templa\ninflammata, summi viri et clarissimi consulis fascis fractos, fortissimi atque\noptimi tribuni plebis sanctissimum corpus non tactum ac violatum manu sed vulneratum\nferro confectumque vidistis. qua strage non nulli permoti magistratus\npartim metu mortis, partim desperatione rei publicae paululum a mea causa\nrecesserunt: reliqui fuerunt quos neque terror nec vis, nec spes nec metus, nec\npromissa nec minae, nec tela nec faces a vestra auctoritate, a populi Romani\ndignitate, a mea salute depellerent.\nprinceps P. Lentulus, parens ac deus nostrae vitae fortunae memoriae\nnominis, hoc specimen virtutis, hoc indicium animi, hoc lumen consulatus sui fore\nputavit, si me mihi, si meis, si vobis, si rei publicae reddidisset. qui\nut est designatus, numquam dubitavit sententiam de salute mea se et re publica\ndignam dicere: cum a tribuno plebis vetaretur, cum praeclarum caput recitaretur ne\nquis ad vos referret, ne quis decerneret, ne disputaret, ne loqueretur, ne pedibus\niret, ne scribendo adesset, totam illam, ut ante dixi, proscriptionem non legem\nputavit, qua civis optime de re publica meritus nominatim sine iudicio una cum\nsenatu rei publicae esset ereptus. Vt vero iniit magistratum, non dicam quid\negit prius, sed quid omnino egit\naliud nisi ut me conservato vestram in posterum dignitatem auctoritatemque sanciret?\ndi immortales, quantum mihi\nbeneficium dedisse videmini, quod hoc anno P. Lentulus consul populi\nRomani fuit! quanto maius dedissetis si superiore\nanno fuisset! nec enim eguissem medicina consulari, nisi consulari\nvulnere concidissem. audieram ex sapientissimo homine atque optimo civi\net viro, Q. Catulo, non saepe unum consulem improbum, duo vero numquam\nexcepto illo Cinnano tempore\nfuisse; qua re meam causam semper fore firmissimam dicere solebat, dum vel unus in\nre publica consul esset; quod vere dixerat si illud de duobus consulibus, quod ante\nin re publica non fuerat, perenne ac proprium manere potuisset. quod\nsi Q. Metellus illo tempore consul fuisset inimicus\n, dubitatis quo animo fuerit in\nme conservando futurus, cum in restituendo auctorem fuisse adscriptoremque videatis?\nsed fuerunt\nii consules\nquorum mentes angustae humiles pravae, oppletae tenebris ac sordibus,\nnomen ipsum consulatus, splendorem illius honoris, magnitudinem tanti imperi nec\nintueri nec sustinere nec capere potuerunt,—non consules, sed mercatores\nprovinciarum ac venditores vestrae dignitatis; quorum alter a me Catilinam, amatorem suum, multis audientibus, alter\nCethegum consobrinum reposcebat; qui me duo sceleratissimi post hominum memoriam non\nconsules sed latrones non modo deseruerunt, in causa praesertim publica et\nconsulari, sed prodiderunt, oppugnarunt, omni auxilio non solum suo sed etiam vestro\nceterorumque ordinum spoliatum esse voluerunt. quorum alter tamen neque\nme neque quemquam fefellit.\nquis enim ullam ullius boni spem haberet in eo cuius\nprimum tempus aetatis palam fuisset ad omnis libidines\ndivulgatum? qui ne a sanctissima quidem parte corporis potuisset hominum impuram\nintemperantiam propulsare? qui cum suam rem non minus strenue quam postea publicam\nconfecisset, egestatem et luxuriem domestico lenocinio sustentavit?\nqui nisi in aram tribunatus confugisset, neque vim praetoris nec multitudinem\ncreditorum nec bonorum proscriptionem effugere potuisset? qui in magistratu nisi rogationem de piratico bello tulisset, profecto\negestate et improbitate coactus piraticam ipse fecisset, ac minore quidem cum rei\npublicae detrimento quam quod intra moenia nefarius hostis praedoque versatus est? quo\ninspectante ac sedente legem tribunus plebis tulit ne auspiciis obtemperaretur, ne\nobnuntiare concilio aut comitiis, ne legi intercedere liceret, ut lex Aelia et Fufia\nne valeret, quae nostri maiores certissima subsidia rei publicae contra tribunicios\nfurores esse voluerunt?\nidemque postea,\ncum innumerabilis multitudo bonorum de Capitolio supplex ad eum sordidata venisset,\ncumque adulescentes nobilissimi cunctique equites Romani se ad lenonis impudicissimi\npedes abiecissent, quo vultu cincinnatus ganeo non solum civium lacrimas verum etiam\npatriae preces repudiavit! neque eo contentus fuit, sed etiam in\ncontionem escendit eaque dixit quae, si eius vir\nCatilina revixisset, dicere non esset ausus, se Nonarum Decembrium quae me consule\nfuissent clivique Capitolini poenas ab equitibus Romanis esse repetiturum.\nneque solum id dixit, sed quos ei commodum fuit compellavit,\nLucium vero\nLamiam, equitem Romanum, praestanti\ndignitate hominem et saluti meae pro familiaritate, rei publicae pro fortunis suis\namicissimum, consul imperiosus exire ex urbe iussit. et cum vos vestem mutandam\ncensuissetis cunctique mutassetis atque idem omnes boni iam ante fecissent, ille\nunguentis oblitus cum toga praetexta, quam omnes praetores aedilesque tum\nabiecerant, inrisit squalorem vestrum et luctum gratissimae civitatis, fecitque,\nquod nemo umquam tyrannus, ut quo minus occulte vestrum malum\ngemeretis nihil diceret, ne\naperte incommoda patriae lugeretis ediceret.\nCum vero in circo Flaminio non a tribuno\nplebis consul in contionem, sed a latrone archipirata productus esset, primum\nprocessit, qua auctoritate vir! vini somni stupri plenus, madenti coma, composito\ncapillo, gravibus oculis, fluentibus buccis: pressa voce et temulenta, quod in civis indemnatos\nesset animadversum, id sibi dixit gravis auctor vehementissime displicere. Vbi nobis\nhaec auctoritas tam diu tanta latuit? cur in lustris et helluationibus huius\ncalamistrati saltatoris tam eximia virtus tam diu cessavit? nam ille\nalter Caesoninus calventius ab adulescentia versatus est in foro, cum eum\npraeter simulatam versutamque\ntristitiam nulla res commendaret, non consilium, non dicendi copia, non rei militaris, non cognoscendorum hominum\nstudium, non liberalitas. quem praeteriens cum incultum horridum\nmaestumque vidisses, etiam si agrestem et inhumanum existimares, tamen libidinosum\net perditum non putares.\nCum hoc homine an cum stipite in foro constitisses, nihil\ncrederes interesse: sine sensu, sine sapore, elinguem, tardum, inhumanum negotium,\nCappadocem modo abreptum de grege venalium diceres. idem domi quam\nlibidinosus, quam impurus, quam intemperans, non ianua receptis sed pseudothyro\nintromissis voluptatibus! Cum vero etiam litteris studere incipit\net belua immanis cum Graeculis philosophari, tum est Epicureus non penitus illi\ndisciplinae, quaecumque est, deditus, sed captus uno verbo voluptatis.\nhabet autem magistros non ex istis ineptis qui dies totos de officio\nac de virtute disserunt, qui ad laborem, ad industriam, ad pericula pro patria\nsubeunda adhortantur, sed eos qui disputent horam nullam vacuam voluptate esse debere, in omni parte\ncorporis semper oportere aliquod gaudium delectationemque versari.\nhis utitur quasi praefectis libidinum suarum, hi\nvoluptates omnis vestigant atque odorantur, hi sunt conditores instructoresque\nconvivi, idem expendunt atque aestimant voluptates sententiamque dicunt et iudicant\nquantum cuique libidini tribuendum esse videatur. Horum ille artibus eruditus ita\ncontempsit hanc prudentissimam civitatem ut omnis suas libidines, omnia\nflagitia latere posse arbitraretur, si modo vultum importunum in forum detulisset.\n\nis nequaquam me quidem—cognoram enim propter Pisonum adfinitatem quam longe hunc ab\nhoc genere cognatio materna Transalpini sanguinis abstulisset— sed vos populumque\nRomanum non consilio neque eloquentia, quod in multis saepe accidit, sed rugis\nsupercilioque decepit.\nLuci Piso, tune ausus es isto oculo, non dicam isto\nanimo, ista fronte, non vita, tanto supercilio, non enim possum dicere\ntantis rebus gestis, cum A. Gabinio\nconsociare consilia pestis meae? non te illius unguentorum odor, non vini\nanhelitus, non frons calamistri notata vestigiis in eam cogitationem adducebat, ut\ncum illius re similis fuisses, frontis tibi integimento ad occultanda tanta flagitia diutius uti\nnon liceret? Cum hoc coire\nausus es ut consularem dignitatem, ut rei publicae statum, ut senatus auctoritatem,\nut civis optime meriti fortunas provinciarum foedere addiceres? te\nconsule, tuis edictis et imperiis senatui populi Romani non est licitum non modo\nsententiis atque auctoritate sua, sed ne luctu quidem ac vestitu rei publicae\nsubvenire?\nCapuaene te putabas, in qua urbe\ndomicilium quondam superbiae fuit, consulem esse, sicut eras eo tempore, an Romae, in\nqua civitate omnes ante vos consules senatui paruerunt? tu es ausus in\ncirco Flaminio productus cum tuo illo pari dicere te semper\nmisericordem fuisse? quo verbo senatum atque omnis bonos, tum cum a patria pestem\ndepellerent, crudelis demonstrabas fuisse.\ntu misericors me, adfinem tuum, quem comitiis praerogativae primum custodem praefeceras, quem Kalendis\nIanuariis tertio loco sententiam rogaras, constrictum inimicis rei publicae tradidisti; tu meum generum,\npropinquum tuum, tu adfinem tuam, filiam meam, superbissimis et crudelissimis verbis\na genibus tuis reppulisti; idemque tu clementia ac misericordia singulari, cum ego\nuna cum re publica non tribunicio sed consulari ictu concidissem, tanto scelere\ntantaque intemperantia fuisti ut ne unam quidem horam interesse paterere inter meam\npestem et tuam praedam, saltem dum conticisceret illa lamentatio et gemitus urbis!\nnondum palam factum erat occidisse\nrem publicam, cum tibi arbitria funeris solvebantur: uno eodemque tempore domus mea\ndiripiebatur, ardebat, bona ad vicinum consulem de Palatio, de Tusculano ad item\nvicinum alterum consulem deferebantur cum, isdem operis suffragium ferentibus, eodem\ngladiatore latore, vacuo non modo a bonis sed etiam a liberis atque inani foro,\nignaro populo Romano quid ageretur, senatu vero oppresso et adflicto, duobus impiis\nnefariisque consulibus aerarium provinciae legiones imperia donabantur.\nHorum consulum ruinas vos consules vestra virtute fulsistis, summa tribunorum plebis\npraetorumque fide et diligentia sublevati.\nquid ego de praestantissimo viro, T. Annio, dicam, aut quis de tali\ncive satis digne umquam loquetur? qui cum videret sceleratum civem aut\ndomesticum potius hostem, si legibus uti liceret, iudicio esse frangendum, sin ipsa\niudicia vis impediret ac tolleret, audaciam virtute, furorem fortitudine,\ntemeritatem consilio, manum copiis, vim vi esse superandam, primo de vi postulavit;\npostea quam ab eodem iudicia sublata esse vidit, ne ille omnia vi posset efficere\ncuravit; qui docuit neque tecta neque templa neque forum nec curiam sine summa virtute ac maximis opibus et\ncopiis ab intestino latrocinio posse defendi; qui primus post meum discessum metum\nbonis, spem audacibus, timorem\nhuic ordini, servitutem depulit civitati.\nquam rationem pari virtute animo fide P. Sestius secutus pro mea\nsalute, pro vestra auctoritate, pro statu civitatis nullas sibi inimicitias, nullam\nvim, nullos impetus, nullum vitae discrimen vitandum umquam putavit; qui causam\nsenatus, exagitatam contionibus improborum, sic sua diligentia multitudini\ncommendavit ut nihil tam populare quam vestrum nomen, nihil tam omnibus carum\naliquando quam vestra auctoritas videretur; qui me cum omnibus rebus quibus tribunus\nplebis potuit defendit, tum reliquis officiis, iuxta ac si meus frater esset,\nsustentavit; cuius ego clientibus, libertis, familia, copiis, litteris ita sum\nsustentatus ut meae calamitatis non adiutor solum, verum etiam socius videretur.\niam ceterorum officia\nac\nstudia vidistis, quam cupidus mei C.\nCestilius, quam studiosus vestri, quam non varius fuerit in causa. quid\nM. Cispius? cui ego ipsi parenti fratrique eius sentio\nquantum debeam; qui, cum a me voluntas eorum in privato\niudicio esset offensa, publici mei benefici memoria privatam offensionem\noblitteraverunt. iam T. Fadius, qui mihi quaestor fuit, M. Curtius, cuius\nego patri quaestor fui, studio amore animo huic necessitudini non defuerunt.\nmulta de me C. Messius et amicitiae et rei publicae causa dixit:\nlegem separatim initio de salute mea promulgavit.\nQ. Fabricius si, quae de me agere conatus est,\nea contra vim et ferrum perficere potuisset, mense Ianuario nostrum statum\nreciperassemus; quem ad salutem meam voluntas impulit, vis retardavit, auctoritas\nvestra revocavit.\niam vero praetores quo\nanimo in me fuerint vos existimare potuistis, cum L. Caecilius privatim me suis\nomnibus copiis studuerit sustentare, publice promulgarit de mea salute cum conlegis\npaene omnibus, direptoribus autem bonorum meorum in ius adeundi potestatem non\nfecerit. M. autem Calidius statim designatus sententia sua quam esset cara sibi mea\nsalus declaravit.\nomnia officia C. Septimi, Q.\nValeri, P. Crassi, Sex. Quinctili, C. Cornuti summa et in me et in rem publicam\nconstiterunt.\n\nquae cum libenter commemoro, tum non invitus non nullorum in me nefarie\ncommissa praetereo. non est mei temporis iniurias meminisse, quas ego\netiam si ulcisci possem, tamen oblivisci mallem: alio transferenda mea tota vita\nest, ut bene de me meritis referam gratiam, amicitias igni perspectas tuear, cum apertis hostibus bellum geram, timidis amicis ignoscam,\nproditores indicem, dolorem profectionis meae reditus dignitate consoler.\nquod si mihi nullum aliud esset\nofficium in omni vita reliquum nisi ut erga duces ipsos et principes atque auctores\nsalutis meae satis gratus iudicarer, tamen exiguum reliquae vitae tempus non modo ad\nreferendam verum etiam ad commemorandam gratiam mihi relictum putarem.\nquando enim ego huic homini ac liberis eius, quando omnes mei gratiam\nreferent? quae memoria, quae vis ingeni, quae magnitudo observantiae tot\ntantisque beneficiis respondere poterit? qui mihi primus adflicto et iacenti\nconsularem fidem dextramque porrexit, qui me a morte ad vitam, a desperatione ad\nspem, ab exitio ad salutem vocavit, qui tanto amore in me, studio in\nrem publicam fuit ut excogitaret quem ad modum calamitatem meam non modo levaret sed\netiam honestaret. quid enim magnificentius, quid praeclarius mihi\naccidere potuit quam quod illo referente vos\ndecrevistis, ut cuncti ex omni Italia, qui rem publicam salvam vellent, ad me unum,\nhominem fractum et prope dissipatum, restituendum et defendendum venirent? ut, qua\nvoce ter omnino post Romam conditam consul usus esset pro universa re publica apud\neos solum qui eius vocem exaudire possent, eadem voce senatus omnis ex omnibus agris atque oppidis civis\ntotamque Italiam ad unius salutem defendendam excitaret.\nquid ego gloriosius\nmeis posteris potui relinquere quam hoc, senatum iudicasse, qui civis me non\ndefendisset, eum rem publicam salvam noluisse? itaque tantum vestra\nauctoritas, tantum eximia consulis dignitas valuit ut dedecus et\nflagitium se committere putaret, si qui non\nveniret. idemque consul, cum illa incredibilis multitudo Romam et paene\nItalia ipsa venisset, vos frequentissimos in Capitolium convocavit. quo\ntempore quantam vim naturae bonitas haberet et vera\nnobilitas, intellegere potuistis. nam Q. Metellus, et inimicus et frater\ninimici, perspecta vestra voluntate omnia privata odia deposuit: quem P. Servilius,\nvir cum clarissimus tum vero optimus mihique amicissimus, et auctoritatis et\norationis suae divina quadam gravitate ad sui generis communisque sanguinis facta\nvirtutesque revocavit, ut haberet in consilio et fratrem ab inferis, socium rerum mearum, et omnis\nMetellos, praestantissimos civis, paene ex Acheronte excitatos, in quibus Numidicum\nillum Metellum\n, cuius quondam de patria\ndiscessus honestus omnibus, sed luctuosus tamen visus est.\nitaque divinitus exstitit\nnon modo salutis defensor, qui ante hoc unum beneficium fuerat inimicus, verum etiam adscriptor\ndignitatis meae. quo quidem die cum quadringenti decem septem essetis,\nmagistratus autem omnes adessent, dissensit unus, is qui sua lege coniuratos etiam\nab inferis excitandos putarat. atque illo die cum rem publicam meis\nconsiliis conservatam gravissimis verbis et plurimis iudicassetis, idem consul\ncuravit ut eadem a principibus civitatis in contione postero die dicerentur; cum\nquidem ipse egit ornatissime meam causam, perfecitque astante atque audiente Italia\ntota ut nemo cuiusquam conducti aut perditi vocem acerbam atque inimicam bonis\nposset audire.\nad haec non modo adiumenta salutis sed etiam ornamenta dignitatis\nmeae reliqua vos idem addidistis: decrevistis ne quis ulla ratione rem impediret;\nqui impedisset, graviter molesteque laturos—illum contra rem\npublicam salutemque bonorum concordiamque civium facturum, et ut ad vos de\neo statim referretur; meque etiam, si diutius\ncalumniarentur, redire iussistis. quid? ut agerentur gratiae, qui e municipiis venissent? quid? ut\nad illam diem, res cum redissent, rogarentur ut pari studio convenirent? quid?\ndenique illo die, quem P. Lentulus mihi fratrique meo liberisque nostris natalem\nconstituit, non modo ad nostram verum etiam ad sempiterni memoriam temporis, quo die\nnos comitiis centuriatis, quae maxime maiores comitia iusta dici haberique\nvoluerunt, arcessivit in patriam, ut eaedem centuriae quae me consulem fecerant\nconsulatum meum comprobarent—\neo die\nquis civis fuit qui fas esse putaret, quacumque aut aetate aut valetudine esset, non\nse de salute mea sententiam ferre? quando tantam frequentiam in campo,\ntantum splendorem Italiae totius ordinumque omnium, quando illa dignitate rogatores\ndiribitores custodesque vidistis? itaque P. Lentuli beneficio excellenti\natque divino non reducti sumus in patriam sicut non nulli clarissimi cives, sed equis insignibus et\ncurru aurato reportati.\npossum ego satis in Cn. Pompeium umquam gratus videri? qui non solum apud\nvos, qui omnes idem sentiebatis, sed etiam apud universum populum salutem populi\nRomani et conservatam per me et coniunctam esse cum mea dixerit; qui causam meam\nprudentibus commendarit, imperitos edocuerit, eodemque tempore improbos auctoritate\nsua compresserit, bonos excitarit; qui populum Romanum pro me tamquam pro fratre aut\npro parente non solum hortatus sit, verum etiam obsecrarit; qui cum ipse\npropter metum dimicationis et sanguinis domo se teneret, iam a\nsuperioribus tribunis petierit ut de salute mea et promulgarent et referrent; qui in\ncolonia nuper constituta cum ipse gereret magistratum, in qua nemo erat emptus\nintercessor, vim et crudelitatem privilegi auctoritate honestissimorum hominum et\npublicis litteris consignarit,\nprincepsque Italiae totius praesidium ad meam salutem implorandum putarit; qui cum\nipse mihi semper amicissimus fuisset, etiam ut suos necessarios mihi amicos redderet\nelaborarit.\nquibus autem officiis T. Anni beneficia remunerabor? cuius omnis\nratio, cogitatio, totus denique tribunatus nihil aliud fuit nisi constans perpetua\nfortis invicta defensio salutis meae. quid de P. Sestio loquar? qui suam\nerga me benivolentiam et fidem non solum animi dolore sed etiam corporis vulneribus\nostendit.\n\nvobis vero, patres conscripti, singulis et egi et agam gratias: universis\negi initio, quantum potui, satis ornate agere nullo modo\npossum. et quamquam sunt in me praecipua merita multorum, quae\nsileri nullo modo possunt, tamen huius temporis ac timoris mei non est conari\ncommemorare beneficia in me singulorum; nam difficile est non aliquem, nefas\nquemquam praeterire. ego vos universos, patres conscripti, deorum numero\ncolere debeo. sed ut in ipsis dis immortalibus non semper eosdem atque\nalias alios solemus et venerari et precari, sic in hominibus de me divinitus\nmeritis: omnis erit aetas mihi ad eorum erga me\nmerita praedicanda atque recolenda,\nhodierno autem\ndie nominatim a me magistratibus statui gratias esse agendas, et de privatis uni,\nqui pro salute mea municipia coloniasque adisset, populum Romanum supplex\nobsecrasset, sententiam dixisset eam quam vos secuti mihi dignitatem meam\nreddidistis. vos me florentem semper ornastis, laborantem mutatione\nvestis et prope luctu vestro, quoad licuit, defendistis. nostra memoria\nsenatores ne in suis quidem periculis mutare vestem solebant: in meo periculo\nsenatus veste mutata fuit, quoad licuit per eorum edicta qui mea pericula non modo\nsuo praesidio sed etiam vestra deprecatione nudarunt.\nquibus ego rebus obiectis, cum mihi privato confligendum viderem cum eodem\nexercitu quem consul non armis sed vestra auctoritate superaram, multa mecum ipse\nreputavi.\ndixerat in contione consul se\nclivi Capitolini poenas ab equitibus Romanis repetiturum; nominatim alii\ncompellabantur, alii citabantur, alii relegabantur; aditus templorum erant non solum\npraesidiis et manu verum etiam demolitione sublati. alter consul, ut me\net rem publicam non modo desereret sed etiam hostibus rei publicae proderet,\npactionibus se suorum praemiorum obligarat.\nerat alius ad portas cum imperio in multos annos magnoque exercitu,\nquem ego inimicum mihi fuisse non dico, tacuisse, cum diceretur esse inimicus, scio.\nduae partes esse in re publica cum\nputarentur, altera me deposcere propter inimicitias, altera timide defendere propter\nsuspicionem caedis putabatur. qui autem me deposcere\nvidebantur, in\nhoc auxerunt dimicationis metum, quod numquam infitiando\nsuspicionem hominum curamque minuerunt. qua re cum viderem senatum\nducibus orbatum, me a magistratibus partim oppugnatum, partim proditum, partim\nderelictum, servos simulatione conlegiorum nominatim esse conscriptos, copias omnis\nCatilinae paene isdem ducibus ad spem caedis et incendiorum esse revocatas, equites\nRomanos proscriptionis, municipia vastitatis, omnis caedis metu esse permotos,\npotui, potui, patres conscripti, multis auctoribus fortissimis viris me vi armisque\ndefendere, nec mihi ipsi ille animus idem meus vobis non incognitus\ndefuit. sed videbam, si vicissem praesentem adversarium, nimium multos\nmihi alios esse vincendos; si victus essem, multis bonis et pro me et mecum etiam\npost me esse pereundum, tribuniciique sanguinis ultores esse praesentis, meae mortis\npoenas iudicio et posteritati reservari.\nnolui, cum consul communem\nsalutem sine ferro defendissem, meam privatus armis defendere, bonosque viros lugere\nmalui meas fortunas quam suis desperare; ac, si solus essem interfectus, mihi turpe, si cum multis, rei publicae\nfunestum fore videbatur. quod si mihi aeternam esse aerumnam propositam\narbitrarer, morte me ipse potius quam sempiterno dolore multassem. sed\ncum viderem me non diutius quam ipsam rem publicam ex hac urbe afuturum, neque ego\nilla exterminata mihi remanendum putavi, et illa, simul atque\nrevocata est, me secum pariter\nreportavit. mecum leges, mecum quaestiones, mecum iura magistratuum,\nmecum senatus auctoritas, mecum libertas, mecum etiam frugum ubertas, mecum deorum\net hominum sanctitates omnes et religiones afuerunt. quae si semper\nabessent, magis vestras fortunas lugerem quam desiderarem meas; sin aliquando\nrevocarentur, intellegebam mihi cum illis una esse redeundum.\ncuius mei sensus certissimus testis est hic idem qui\ncustos capitis fuit, Cn. Plancius, qui omnibus provincialibus ornamentis commodisque\ndepositis totam suam quaesturam in me sustentando et conservando conlocavit.\nqui si mihi quaestor imperatori fuisset, in fili loco fuisset; nunc certe erit in parentis,\ncum fuerit consors\nnon imperi sed doloris mei.\nquapropter, patres conscripti, quoniam in rem publicam sum pariter cum re\npublica restitutus, non modo in ea defendenda nihil minuam de libertate mea pristina, sed etiam\nadaugebo.\netenim si eam tum defendebam\ncum mihi aliquid illa debebat, quid nunc me facere oportet cum ego illi plurimum\ndebeo? nam quid est quod animum meum frangere aut debilitare possit,\ncuius ipsam calamitatem non modo nullius delicti, sed etiam divinorum in rem publicam beneficiorum testem\nesse videatis? nam\n\nimportata est quia defenderam civitatem, et mea voluntate suscepta est, ne a me\ndefensa res publica per eundem me extremum in discrimen vocaretur.\npro me non ut pro P. Popilio, nobilissimo homine,\nadulescentes filii, non propinquorum multitudo populum Romanum est deprecata, non ut\npro Q. Metello, summo et clarissimo viro, spectata iam adulescentia filius, non L.\net C. Metelli, consulares, non eorum liberi, non Q. Metellus Nepos, qui tum\nconsulatum petebat, non Luculli, Servilii, Scipiones, Metellarum filii\nflentes ac sordidati populo Romano supplicaverunt; sed unus frater, qui in me\npietate filius, consiliis parens, amore, ut erat, frater inventus est, squalore et\nlacrimis et cotidianis precibus desiderium mei nominis renovari et rerum gestarum\nmemoriam usurpari coegit. qui cum statuisset, nisi per vos me reciperasset, eandem subire fortunam atque idem sibi\ndomicilium et vitae et mortis deposcere, tamen numquam nec\nmagnitudinem negoti nec solitudinem suam nec vim inimicorum ac tela pertimuit.\nalter fuit propugnator mearum\nfortunarum et defensor adsiduus, summa virtute et pietate, C. Piso gener, qui minas\ninimicorum meorum, qui inimicitias adfinis mei, propinqui sui, consulis, qui Pontum\net Bithyniam quaestor prae mea salute neglexit. nihil umquam senatus de\nP. Popilio decrevit, numquam in hoc ordine de Q. Metello mentio facta est:\ntribuniciis sunt illi rogationibus interfectis inimicis denique restituti, cum alter\neorum senatui paruisset, alter vim caedemque fugisset. nam C. quidem\nMarius, qui hac hominum memoria tertius ante me consularis tempestate civili\nexpulsus est, non modo a senatu non est restitutus, sed reditu suo senatum cunctum\npaene delevit. nulla de illis magistratuum consensio, nulla ad rem\npublicam defendendam populi Romani convocatio, nullus Italiae motus, nulla decreta\nmunicipiorum et coloniarum exstiterunt.\nqua re, cum me vestra auctoritas arcessierit, populus Romanus vocarit, res\npublica implorarit, Italia cuncta paene suis umeris reportarit, non committam,\npatres conscripti, ut, cum ea mihi sint restituta quae in potestate mea non fuerunt,\nea non habeam quae ipse praestare possim, praesertim cum illa amissa reciperarim,\nvirtutem et fidem numquam amiserim.\n","locs":[{"loc":"urn:cts:latinLit:phi0474.phi019:1","start":0,"length":730},{"loc":"urn:cts:latinLit:phi0474.phi019:2","start":730,"length":830},{"loc":"urn:cts:latinLit:phi0474.phi019:3","start":1560,"length":751},{"loc":"urn:cts:latinLit:phi0474.phi019:4","start":2311,"length":983},{"loc":"urn:cts:latinLit:phi0474.phi019:5","start":3294,"length":587},{"loc":"urn:cts:latinLit:phi0474.phi019:6","start":3881,"length":497},{"loc":"urn:cts:latinLit:phi0474.phi019:7","start":4378,"length":686},{"loc":"urn:cts:latinLit:phi0474.phi019:8","start":5064,"length":823},{"loc":"urn:cts:latinLit:phi0474.phi019:9","start":5887,"length":791},{"loc":"urn:cts:latinLit:phi0474.phi019:10","start":6678,"length":710},{"loc":"urn:cts:latinLit:phi0474.phi019:11","start":7388,"length":992},{"loc":"urn:cts:latinLit:phi0474.phi019:12","start":8380,"length":1185},{"loc":"urn:cts:latinLit:phi0474.phi019:13","start":9565,"length":919},{"loc":"urn:cts:latinLit:phi0474.phi019:14","start":10484,"length":821},{"loc":"urn:cts:latinLit:phi0474.phi019:15","start":11305,"length":718},{"loc":"urn:cts:latinLit:phi0474.phi019:16","start":12023,"length":761},{"loc":"urn:cts:latinLit:phi0474.phi019:17","start":12784,"length":998},{"loc":"urn:cts:latinLit:phi0474.phi019:18","start":13782,"length":649},{"loc":"urn:cts:latinLit:phi0474.phi019:19","start":14431,"length":727},{"loc":"urn:cts:latinLit:phi0474.phi019:20","start":15158,"length":705},{"loc":"urn:cts:latinLit:phi0474.phi019:21","start":15863,"length":584},{"loc":"urn:cts:latinLit:phi0474.phi019:22","start":16447,"length":590},{"loc":"urn:cts:latinLit:phi0474.phi019:23","start":17037,"length":558},{"loc":"urn:cts:latinLit:phi0474.phi019:24","start":17595,"length":1250},{"loc":"urn:cts:latinLit:phi0474.phi019:25","start":18845,"length":1069},{"loc":"urn:cts:latinLit:phi0474.phi019:26","start":19914,"length":682},{"loc":"urn:cts:latinLit:phi0474.phi019:27","start":20596,"length":859},{"loc":"urn:cts:latinLit:phi0474.phi019:28","start":21455,"length":444},{"loc":"urn:cts:latinLit:phi0474.phi019:29","start":21899,"length":998},{"loc":"urn:cts:latinLit:phi0474.phi019:30","start":22897,"length":970},{"loc":"urn:cts:latinLit:phi0474.phi019:31","start":23867,"length":600},{"loc":"urn:cts:latinLit:phi0474.phi019:32","start":24467,"length":701},{"loc":"urn:cts:latinLit:phi0474.phi019:33","start":25168,"length":1069},{"loc":"urn:cts:latinLit:phi0474.phi019:34","start":26237,"length":904},{"loc":"urn:cts:latinLit:phi0474.phi019:35","start":27141,"length":354},{"loc":"urn:cts:latinLit:phi0474.phi019:36","start":27495,"length":632},{"loc":"urn:cts:latinLit:phi0474.phi019:37","start":28127,"length":861},{"loc":"urn:cts:latinLit:phi0474.phi019:38","start":28988,"length":849},{"loc":"urn:cts:latinLit:phi0474.phi019:39","start":29837,"length":357}]}
{"id":"urn:cts:latinLit:phi0474.phi022.perseus-lat2","text":"si quis antea, iudices, mirabatur quid esset quod, pro tantis opibus rei publicae tantaque dignitate imperi, nequaquam satis multi cives forti et magno animo invenirentur qui auderent se et salutem suam in discrimen offerre pro statu civitatis et pro communi libertate, ex hoc tempore miretur potius si quem bonum et fortem civem viderit, quam si quem aut timidum aut sibi potius quam rei publicae consulentem. nam ut omittatis de unius cuiusque casu cogitando recordari, uno aspectu intueri potestis eos qui cum senatu, cum bonis omnibus, rem publicam adflictam excitarint et latrocinio domestico liberarint, maestos sordidatos reos, de capite, de fama, de civitate, de fortunis, de liberis dimicantis; eos autem qui omnia divina et humana violarint vexarint perturbarint everterint, non solum alacris laetosque volitare, sed etiam fortissimis atque optimis civibus periculum moliri, de se nihil timere.\nin quo cum multa sunt indigna, tum nihil minus est ferendum quam quod iam non per latrones suos, non per homines egestate et scelere perditos, sed per vos nobis, per optimos viros optimis civibus periculum inferre conantur, et quos lapidibus, quos ferro, quos facibus, quos vi manu copiis delere non potuerunt, hos vestra auctoritate, vestra religione, vestris sententiis se oppressuros arbitrantur. ego autem, iudices, qua voce mihi in agendis gratiis commemorandoque eorum qui de me optime meriti sunt beneficio esse utendum putabam, ea nunc uti cogor in eorum periculis depellendis, ut iis potissimum vox haec serviat quorum opera et mihi et vobis et populo Romano restituta est.\net quamquam a Q. Hortensio, clarissimo viro atque eloquentissimo, causa est P. Sesti perorata, nihilque ab eo praetermissum est quod aut pro re publica conquerendum fuit aut pro reo disputandum, tamen adgrediar ad dicendum, ne mea propugnatio ei potissimum defuisse videatur per quem est perfectum ne ceteris civibus deesset. atque ego sic statuo, iudices, a me in hac causa atque hoc extremo dicendi loco pietatis potius quam defensionis, querelae quam eloquentiae, doloris quam ingeni partis esse susceptas.\nitaque si aut acrius egero aut liberius quam qui ante me dixerunt, peto a vobis ut tantum orationi meae concedatis quantum et pio dolori et iustae iracundiae concedendum putetis; nam neque officio coniunctior dolor ullius esse potest quam hic meus susceptus ex hominis de me optime meriti periculo, neque iracundia magis ulla laudanda est quam ea quae me inflammat eorum scelere qui cum omnibus meae salutis defensoribus bellum esse sibi gerendum iudicaverunt.\nsed quoniam singulis criminibus ceteri responderunt, dicam ego de omni statu P. Sesti, de genere vitae, de natura, de moribus, de incredibili amore in bonos, de studio conservandae salutis communis atque oti; contendamque, si modo id consequi potero, ut in hac confusa atque universa defensione nihil ab me quod ad vestram quaestionem, nihil quod ad reum, nihil quod ad rem publicam pertineat praetermissum esse videatur. et quoniam in gravissimis temporibus civitatis atque in ruinis eversae atque adflictae rei publicae P. Sesti tribunatus est a Fortuna ipsa conlocatus, non adgrediar ad illa maxima atque amplissima prius quam docuero quibus initiis ac fundamentis haec tantae summis in rebus laudes excitatae sint.\nparente P. Sestius natus est, iudices, homine, ut plerique meministis, et sapiente et sancto et severo; qui cum tribunus plebis primus inter homines nobilissimos temporibus optimis factus esset, reliquis honoribus non tam uti voluit quam dignus videri. eo auctore duxit honestissimi et spectatissimi viri, C. Albini, filiam, ex qua hic est puer et nupta iam filia. duobus gravissimis ac plenissimis antiquitatis viris sic probatus fuit ut utrique eorum et carus maxime et iucundus esset. ademit Albino soceri nomen mors filiae, sed caritatem illius necessitudinis et benivolentiam non ademit: hodie sic hunc diligit ut vos facillime potestis ex hac vel adsiduitate eius vel sollicitudine et molestia iudicare.\nduxit uxorem patre vivo optimi et calamitosissimi viri filiam, L. Scipionis. clara in hoc P. Sesti pietas exstitit et omnibus grata, quod et Massiliam statim profectus est, ut socerum videre consolarique posset fluctibus rei publicae expulsum, in alienis terris iacentem, quem in maiorum suorum vestigiis stare oportebat, et ad eum filiam eius adduxit, ut ille insperato aspectu complexuque si non omnem at aliquam partem maeroris sui deponeret, et maximis pro illa necessitudine studiis et officiis et illius aerumnam, quoad vixit, et filiae solitudinem sustentavit. possum multa dicere de liberalitate, de domesticis officiis, de tribunatu militari, de provinciali in eo magistratu abstinentia; sed mihi ante oculos obversatur rei publicae dignitas, quae me ad sese rapit, haec minora relinquere hortatur.\nquaestor hic C. Antoni, conlegae mei, iudices, fuit sorte, sed societate consiliorum meus. impedior non nullius offici, ut ego interpretor, religione quo minus exponam quam multa P. Sestius, cum esset cum conlega meo, senserit, ad me detulerit, quanto ante providerit. atque ego de Antonio nihil dico praeter unum: numquam illum illo summo timore ac periculo civitatis neque communem metum omnium nec propriam non nullorum de ipso suspicionem aut infitiando tollere aut dissimulando sedare voluisse. in quo conlega sustinendo atque moderando si meam in illum indulgentiam coniunctam cum summa custodia rei publicae laudare vere solebatis, par prope laus P. Sesti esse debet, qui ita suum consulem observavit ut et illi quaestor bonus et nobis omnibus optimus civis videretur.\nidem, cum illa coniuratio ex latebris atque ex tenebris erupisset palamque armata volitaret, venit cum exercitu Capuam, quam urbem propter plurimas belli opportunitates ab illa impia et scelerata manu temptari suspicabamur; C. Mevulanum, tribunum militum Antoni, Capua praecipitem eiecit, hominem perditum et non obscure Pisauri et in aliis agri Gallici partibus in illa coniuratione versatum; idemque C. Marcellum, cum is non Capuam solum venisset, verum etiam se quasi armorum studio in maximam familiam coniecisset, exterminandum ex illa urbe curavit. qua de causa et tum conventus ille Capuae, qui propter salutem illius urbis consulatu conservatam meo me unum patronum adoptavit, huic apud me P. Sestio maximas gratias egit, et hoc tempore eidem homines nomine commutato coloni decurionesque, fortissimi atque optimi viri, beneficium P. Sesti testimonio declarant, periculum decreto suo deprecantur.\nrecita, quaeso, L.Sesti, quid decrerint Capuae decuriones, ut iam puerilis tua vox possit aliquid significare inimicis vestris, quidnam, cum se conroborarit, effectura esse videatur. Decvrionvm decreta. non recito decretum officio aliquo expressum vicinitatis aut clientelae aut hospiti publici aut ambitionis aut commendationis gratia, sed recito memoriam perfuncti periculi, praedicationem amplissimi benefici, vocem offici praesentis, testimonium praeteriti temporis.\natque illis temporibus eisdem, cum iam Capuam metu Sestius liberasset, urbem senatus atque omnes boni deprehensis atque oppressis domesticis hostibus me duce ex periculis maximis extraxissent, ego litteris P. Sestium Capua arcessivi cum illo exercitu quem tum secum habebat; quibus hic litteris lectis ad urbem confestim incredibili celeritate advolavit. atque ut illius temporis atrocitatem recordari possitis, audite litteras et vestram memoriam ad timoris praeteriti cogitationem excitate. Litterae Ciceronis consvlis.\nhoc adventu P. Sesti tribunorum plebis novorum, qui tum extremis diebus consulatus mei res eas quas gesseram vexare cupiebant, reliquaeque coniurationis impetus et conatus sunt retardati.\nac postea quam est intellectum, M. Catone tribuno plebis, fortissimo atque optimo cive, rem publicam defendente, per se ipsum senatum populumque Romanum sine militum praesidio tueri facile maiestate sua dignitatem eorum qui salutem communem periculo suo defendissent, Sestius cum illo exercitu summa celeritate est Antonium consecutus. hic ego quid praedicem quibus hic rebus consulem ad rem gerendam excitarit, quos stimulos admoverit homini studioso fortasse victoriae, sed tamen nimium communem Martem belli casumque metuenti? longum est ea dicere, sed hoc breve dicam: si M. Petrei non excellens animus et amor rei publicae, non praestans in re publica virtus, non summa auctoritas apud milites, non mirificus usus in re militari exstitisset, neque adiutor ei P. Sestius ad excitandum Antonium, cohortandum, accusandum, impellendum fuisset, datus illo in bello esset hiemi locus, neque umquam Catilina, cum e pruina Appennini atque e nivibus illis emersisset atque aestatem integram nanctus Italiae callis et pastorum stabula praeoccupare coepisset, sine multo sanguine ac sine totius Italiae vastitate miserrima concidisset.\nhunc igitur animum attulit ad tribunatum P. Sestius, ut quaesturam Macedoniae relinquam et aliquando ad haec propiora veniam; quamquam non est omittenda singularis illa integritas provincialis, cuius ego nuper in Macedonia vidi vestigia non pressa leviter ad exigui praedicationem temporis, sed fixa ad memoriam illius provinciae sempiternam. verum haec ita praetereamus ut tamen intuentes et respectantes relinquamus: ad tribunatum, qui ipse ad sese iam dudum vocat et quodam modo absorbet orationem meam, contento studio cursuque veniamus.\nde quo quidem tribunatu ita dictum est a Q. Hortensio ut eius oratio non defensionem modo videretur criminum continere, sed etiam memoria dignam iuventuti rei publicae capessendae auctoritatem disciplinamque praescribere. sed tamen, quoniam tribunatus totus P. Sesti nihil aliud nisi meum nomen causamque sustinuit, necessario mihi de isdem rebus esse arbitror si non subtilius disputandum, at certe dolentius deplorandum. qua in oratione si asperius in quosdam homines invehi vellem, quis non concederet ut eos, quorum sceleris furore violatus essem, vocis libertate perstringerem? sed agam moderate et huius potius tempori serviam quam dolori meo: si qui occulte a salute nostra dissentiunt, lateant; si qui fecerunt aliquid aliquando atque eidem nunc tacent et quiescunt, nos quoque simus obliti; si qui se offerunt, insectantur, quoad ferri poterunt, perferemus, neque quemquam offendet oratio mea nisi qui se ita obtulerit ut in eum non invasisse sed incucurrisse videamur.\nsed necesse est, ante quam de tribunatu P. Sesti dicere incipiam, me totum superioris anni rei publicae naufragium exponere, in quo conligendo ac reficienda salute communi omnia reperientur P. Sesti facta, dicta, consilia versata. fuerat ille annus tam in re publica, iudices,† cum in magno motu et multorum timore intentus est arcus in me unum, sicut vulgo ignari rerum loquebantur, re quidem vera in universam rem publicam, traductione ad plebem furibundi hominis ac perditi, mihi irati, sed multo acrius oti et communis salutis inimici. hunc vir clarissimus mihique multis repugnantibus amicissimus, Cn. Pompeius, omni cautione, foedere, exsecratione devinxerat nihil in tribunatu contra me esse facturum: quod ille nefarius ex omnium scelerum conluvione natus parum se foedus violaturum arbitratus est, nisi ipsum cautorem alieni periculi suis propriis periculis terruisset.\nhanc taetram immanemque beluam, vinctam auspiciis, adligatam more maiorum, constrictam legum sacratarum catenis, solvit subito lege curiata consul, vel, ut ego arbitror, exoratus vel, ut non nemo putabat, mihi iratus, ignarus quidem certe et imprudens impendentium tantorum scelerum et malorum. qui tribunus plebis felix in evertenda re publica fuit nullis suis nervis—qui enim in eius modi vita nervi esse potuerunt hominis fraternis flagitiis, sororiis stupris, omni inaudita libidine exsanguis?—\nsed fuit profecto quaedam illa rei publicae fortuna fatalis, ut ille caecus atque amens tribunus plebis nancisceretur—quid dicam? consules? hocine ut ego nomine appellem eversores huius imperi, proditores vestrae dignitatis, hostis bonorum omnium, qui ad delendum senatum, adfligendum equestrem ordinem, exstinguenda omnia iura atque instituta maiorum se illis fascibus ceterisque insignibus summi honoris atque imperi ornatos esse arbitrabantur? quorum, per deos immortalis, si nondum scelera vulneraque inusta rei publicae vultis recordari, vultum atque incessum animis intuemini: facilius eorum facta occurrent mentibus vestris, si ora ipsa oculis proposueritis.\nalter unguentis adfluens, calamistrata coma, despiciens conscios stuprorum ac veteres vexatores aetatulae suae, puteali et faeneratorum gregibus inflatus, a quibus compulsus olim, ne in Scyllaeo illo aeris alieni tamquam in fretu ad columnam adhaeresceret, in tribunatus portum perfugerat, contemnebat equites Romanos, minitabatur senatui, venditabat se operis atque ab iis se ereptum ne de ambitu causam diceret praedicabat, ab isdemque se etiam invito senatu provinciam sperare dicebat; eamque nisi adeptus esset, se incolumem nullo modo fore arbitrabatur.\nalter, o di boni, quam taeter incedebat, quam truculentus, quam terribilis aspectu! unum aliquem te ex barbatis illis, exemplum imperi veteris, imaginem antiquitatis, columen rei publicae diceres intueri. vestitus aspere nostra hac purpura plebeia ac paene fusca, capillo ita horrido ut Capua, in qua ipsa tum imaginis ornandae causa duumviratum gerebat, Seplasiam sublaturus videretur. nam quid ego de supercilio dicam, quod tum hominibus non supercilium, sed pignus rei publicae videbatur? tanta erat gravitas in oculo, tanta contractio frontis, ut illo supercilio annus ille niti tamquam vade videretur.\nerat hic omnium sermo: est tamen rei publicae magnum firmumque subsidium; habeo quem opponam labi illi atque caeno; vultu me dius fidius conlegae sui libidinem levitatemque franget; habebit senatus in hunc annum quem sequatur; non deerit auctor et dux bonis. mihi denique homines praecipue gratulabantur, quod habiturus essem contra tribunum plebis furiosum et audacem cum amicum et adfinem tum etiam fortem et gravem consulem.\natque eorum alter fefellit neminem. quis enim clavum tanti imperi tenere et gubernacula rei publicae tractare in maximo cursu ac fluctibus posse arbitraretur hominem emersum subito ex diuturnis tenebris lustrorum ac stuprorum, vino, ganeis, lenociniis adulteriisque confectum? cum is praeter spem in altissimo gradu alienis opibus positus esset, qui non modo tempestatem impendentem intueri temulentus, sed ne lucem quidem insolitam aspicere posset.\nalter multos plane in omnis partis fefellit; erat enim hominum opinioni nobilitate ipsa, blanda conciliatricula, commendatus. omnes boni semper nobilitati favemus, et quia utile est rei publicae nobilis homines esse dignos maioribus suis, et quia valet apud nos clarorum hominum et bene de re publica meritorum memoria, etiam mortuorum. quia tristem semper, quia taciturnum, quia subhorridum atque incultum videbant, et quod erat eo nomine ut ingenerata familiae frugalitas videretur, favebant, gaudebant, et ad integritatem maiorum spe sua hominem vocabant materni generis obliti.\nego autem,—vere dicam, iudices,— tantum esse in homine sceleris, audaciae, crudelitatis, quantum ipse cum re publica sensi, numquam putavi. nequam esse hominem et levem et falsa opinione errore hominum ab adulescentia commendatum sciebam; etenim animus eius vultu, flagitia parietibus tegebantur. sed haec obstructio nec diuturna est neque obducta ita ut curiosis oculis perspici non possit. videbamus genus vitae, desidiam, inertiam; inclusas eius libidines qui paulo propius accesserant intuebantur; denique etiam sermo nobis ansas dabat quibus reconditos eius sensus tenere possemus.\nlaudabat homo doctus philosophos nescio quos, neque eorum tamen nomina poterat dicere, sed tamen eos laudabat maxime qui dicuntur praeter ceteros esse auctores et laudatores voluptatis; cuius et quo tempore et quo modo non quaerebat, verbum ipsum omnibus viribus animi et corporis devorarat; eosdemque praeclare dicere aiebat sapientis omnia sua causa facere, rem publicam capessere hominem bene sanum non oportere, nihil esse praestabilius otiosa vita, plena et conferta voluptatibus; eos autem qui dicerent dignitati esse serviendum, rei publicae consulendum, offici rationem in omni vita, non commodi esse ducendam, adeunda pro patria pericula, vulnera excipienda, mortem oppetendam, vaticinari atque insanire dicebat.\nex his adsiduis eius cotidianisque sermonibus, et quod videbam quibuscum hominibus in interiore parte aedium viveret, et quod ita domus ipsa fumabat ut multa eius consortionis indicia redolerent, statuebam sic, boni nihil ab illis nugis exspectandum, mali quidem certe nihil pertimescendum. sed ita est, iudices, ut, si gladium parvo puero aut si imbecillo seni aut debili dederis, ipse impetu suo nemini noceat, sin ad nudum vel fortissimi viri corpus accesserit, possit acie ipsa et ferri viribus vulnerare: cum hominibus enervatis atque exsanguibus consulatus tamquam gladius esset datus, qui per se pungere neminem umquam potuissent, ii summi imperi nomine armati rem publicam contrucidarunt. foedus fecerunt cum tribuno plebis palam, ut ab eo provincias acciperent quas ipsi vellent, exercitum et pecuniam quantam vellent, ea lege, si ipsi prius tribuno plebis adflictam et constrictam rem publicam tradidissent: id autem foedus meo sanguine ictum sanciri posse dicebant.\nqua re patefacta—neque enim dissimulari tantum scelus poterat nec latere—promulgantur uno eodemque tempore rogationes ab eodem tribuno de mea pernicie et de provinciis consulum nominatim.\nhic tum senatus sollicitus, vos, equites Romani, excitati, Italia cuncta permota, omnes denique omnium generum atque ordinum cives summae rei publicae a consulibus atque a summo imperio petendum esse auxilium arbitrabantur, cum illi soli essent praeter furiosum illum tribunum duo rei publicae turbines, qui non modo praecipitanti patriae non subvenirent, sed eam nimium tarde concidere maererent. flagitabatur ab his cotidie cum querelis bonorum omnium tum etiam precibus senatus, ut meam causam susciperent, agerent aliquid, denique ad senatum referrent: non modo negando, sed etiam inridendo amplissimum quemque illius ordinis insequebantur.\nhic subito cum incredibilis in Capitolium multitudo ex tota urbe cunctaque Italia convenisset, vestem mutandam omnes meque iam omni ratione, privato consilio, quoniam publicis ducibus res publica careret, defendendum putarunt. erat eodem tempore senatus in aede Concordiae, quod ipsum templum repraesentabat memoriam consulatus mei, cum flens universus ordo cincinnatum consulem orabat; nam alter ille horridus et severus consulto se domi continebat. qua tum superbia caenum illud ac labes amplissimi ordinis preces et clarissimorum civium lacrimas repudiavit! me ipsum ut contempsit helluo patriae! nam quid ego patrimoni dicam, quod ille tum cum quaestum faceret amisit? venistis ad senatum, vos, inquam, equites Romani et omnes boni veste mutata, vosque pro meo capite ad pedes lenonis impurissimi proiecistis, cum, vestris precibus ab latrone illo repudiatis, vir incredibili fide, magnitudine animi, constantia, L. Ninnius, ad senatum de re publica rettulit, senatusque frequens vestem pro mea salute mutandam censuit.\nO diem illum, iudices, funestum senatui bonisque omnibus, rei publicae luctuosum, mihi ad domesticum maerorem gravem, ad posteritatis memoriam gloriosum! quid enim quisquam potest ex omni memoria sumere inlustrius quam pro uno civi et bonos omnis privato consensu et universum senatum publico consilio mutasse vestem? quae quidem tum mutatio non deprecationis est causa facta, sed luctus: quem enim deprecarere, cum omnes essent sordidati, cumque hoc satis esset signi esse improbum, qui mutata veste non esset? hac mutatione vestis facta tanto in luctu civitatis, omitto quid ille tribunus omnium rerum divinarum humanarumque praedo fecerit, qui adesse nobilissimos adulescentis, honestissimos equites Romanos, deprecatores salutis meae iusserit, eosque operarum suarum gladiis et lapidibus obiecerit: de consulibus loquor, quorum fide res publica niti debuit.\nexanimatus evolat ex senatu, non minus perturbato animo atque vultu quam si annis ante paucis in creditorum conventum incidisset; advocat contionem, habet orationem talem consul qualem numquam Catilina victor habuisset: errare homines si etiam tum senatum aliquid in re publica posse arbitrarentur; equites vero Romanos daturos illius diei poenas quo me consule cum gladiis in clivo Capitolino fuissent; venisse tempus iis qui in timore fuissent—coniuratos videlicet dicebat—ulciscendi se. si dixisset haec solum, omni supplicio esset dignus; nam oratio ipsa consulis perniciosa potest rem publicam labefactare; quid fecerit videte.\nL. Lamiam, qui cum me ipsum pro summa familiaritate quae mihi cum patre eius erat unice diligebat, tum pro re publica vel mortem oppetere cupiebat, in contione relegavit, edixitque ut ab urbe abesset milia passuum ducenta, quod esset ausus pro civi, pro bene merito civi, pro amico, pro re publica deprecari.\nquid hoc homine facias, aut quo civem importunum aut quo potius hostem tam sceleratum reserves? qui, ut omittam cetera quae sunt ei cum conlega immani impuroque coniuncta atque communia, hoc unum habet proprium, ut ex urbe expulerit, relegarit non dico equitem Romanum, non ornatissimum atque optimum virum, non amicissimum rei publicae civem, non illo ipso tempore una cum senatu et cum bonis omnibus casum amici reique publicae lugentem, sed civem Romanum sine ullo iudicio ut edicto ex patria consul eiecerit.\nnihil acerbius socii et Latini ferre soliti sunt quam se, id quod perraro accidit, ex urbe exire a consulibus iuberi: atque illis erat tum reditus in suas civitates, ad suos Lares familiaris, et in illo communi incommodo nulla in quemquam propria ignominia nominatim cadebat. hoc vero quid est? exterminabit civis Romanos edicto consul a suis dis penatibus? expellet ex patria? deliget quem volet, damnabit atque eiciet nominatim? hic si umquam vos eos qui nunc estis in re publica fore putasset, si denique imaginem iudiciorum aut simulacrum aliquod futurum in civitate reliquum credidisset, umquam ausus esset senatum de re publica tollere, equitum Romanorum preces aspernari, civium denique omnium novis et inauditis edictis ius libertatemque pervertere?\netsi me attentissimis animis summa cum benignitate auditis, iudices, tamen vereor ne quis forte vestrum miretur quid haec mea oratio tam longa aut tam alte repetita velit, aut quid ad P. Sesti causam eorum qui ante huius tribunatum rem publicam vexarunt delicta pertineant. mihi autem hoc propositum est ostendere, omnia consilia P. Sesti mentemque totius tribunatus hanc fuisse, ut adflictae et perditae rei publicae quantum posset mederetur. ac si in exponendis vulneribus illis de me ipso plura dicere videbor, ignoscitote; nam et illam meam cladem vos et omnes boni maximum esse rei publicae vulnus iudicastis, et P. Sestius est reus non suo, sed meo nomine: qui cum omnem vim sui tribunatus in mea salute consumpserit, necesse est meam causam praeteriti temporis cum huius praesenti defensione esse coniunctam.\nerat igitur in luctu senatus, squalebat civitas publico consilio veste mutata, nullum erat Italiae municipium, nulla colonia, nulla praefectura, nulla Romae societas vectigalium, nullum conlegium aut concilium aut omnino aliquod commune consilium quod tum non honorificentissime de mea salute decrevisset: cum subito edicunt duo consules ut ad suum vestitum senatores redirent. quis umquam consul senatum ipsius decretis parere prohibuit? quis tyrannus miseros lugere vetuit? Parumne est, Piso, ut omittam Gabinium, quod tantum homines fefellisti ut neglegeres auctoritatem senatus, optimi cuiusque consilia contemneres, rem publicam proderes, consulare nomen adfligeres? etiamne edicere audebas ne maererent homines meam, suam, rei publicae calamitatem, ne hunc suum dolorem veste significarent? Sive illa vestis mutatio ad luctum ipsorum sive ad deprecandum valebat, quis umquam tam crudelis fuit qui prohiberet quemquam aut sibi maerere aut ceteris supplicare?\nquid? sua sponte homines in amicorum periculis vestitum mutare non solent? pro te ipso, Piso, nemone mutabit? ne isti quidem quos legatos non modo nullo senatus consulto, sed etiam repugnante senatu tibi tute legasti? ergo hominis desperati et proditoris rei publicae casum lugebunt fortasse qui volent: civis florentissimi benivolentia bonorum et optime de salute patriae meriti periculum, coniunctum cum periculo civitatis, lugere senatui non licebit? idemque consules, si appellandi sunt consules quos nemo est quin non modo ex memoria sed etiam ex fastis evellendos putet, pacto iam foedere provinciarum, producti in circo Flaminio in contionem ab illa furia ac peste patriae, maximo cum gemitu vestro, illa omnia quae tum contra me contraque rem publicam agebantur voce ac sententia sua comprobaverunt.\nisdemque consulibus sedentibus atque inspectantibus lata lex est, ne avspicia valerent, ne qvis obnvntiaret, ne qvis legi intercederet, vt omnibvs fastis diebvs legem ferri liceret, vt lex Aelia, lex Fvfia ne valeret: qua una rogatione quis est qui non intellegat universam rem publicam esse deletam?\nisdemque consulibus inspectantibus servorum dilectus habebatur pro tribunali Aurelio nomine conlegiorum, cum vicatim homines conscriberentur, decuriarentur, ad vim, ad manus, ad caedem, ad direptionem incitarentur. isdemque consulibus arma in templum Castoris palam comportabantur, gradus eiusdem templi tollebantur, armati homines forum et contiones tenebant, caedes lapidationesque fiebant; nullus erat senatus, nihil reliqui magistratus: unus omnem omnium potestatem armis et latrociniis possidebat, non aliqua vi sua, sed, cum duo consules a re publica provinciarum foedere retraxisset, insultabat, dominabatur, aliis pollicebatur, terrore ac metu multos, pluris etiam spe et promissis tenebat.\nquae cum essent eius modi, iudices, cum senatus duces nullos ac pro ducibus proditores aut potius apertos hostis haberet, equester ordo reus a consulibus citaretur, Italiae totius auctoritas repudiaretur, alii nominatim relegarentur, alii metu et periculo terrerentur, arma essent in templis, armati in foro, eaque non silentio consulum dissimularentur sed et voce et sententia comprobarentur, cum omnes urbem nondum excisam et eversam sed iam captam atque oppressam videremus: tamen his tantis malis tanto bonorum studio, iudices, restitissemus, sed me alii metus atque aliae curae suspicionesque moverunt.\nexponam enim hodierno die, iudices, omnem rationem facti et consili mei, neque huic vestro tanto studio audiendi nec vero huic tantae multitudini, quanta mea memoria numquam ullo in iudicio fuit, deero. nam si ego in causa tam bona, tanto studio senatus, consensu tam incredibili bonorum omnium, tam parato populo, tota denique Italia ad omnem contentionem expedita, cessi tribuni plebis, despicatissimi hominis, furori, contemptissimorum consulum levitatem audaciamque pertimui, nimium me timidum, nullius animi, nullius consili fuisse confiteor.\nquid enim simile fuit in Q. Metello? cuius causam etsi omnes boni probabant, tamen neque senatus publice neque ullus ordo proprie neque suis decretis Italia cuncta susceperat. ad suam enim quandam magis ille gloriam quam ad perspicuam salutem rei publicae respiciens rem gesserat, cum unus in legem per vim latam iurare noluerat: denique videbatur ea condicione tam fortis fuisse ut cum patriae caritate constantiae gloriam commutaret. erat autem res ei cum exercitu C. Mari invicto, habebat inimicum C. Marium, conservatorem patriae, sextum iam illum consulatum gerentem; res erat cum L. Saturnino, iterum tribuno plebis, vigilante homine, et in causa populari si non moderate at certe populariter abstinenterque versato. cessit, ne aut victus a fortibus viris cum dedecore caderet, aut victor multis et fortibus civibus rem publicam orbaret.\nmeam causam senatus palam, equester ordo acerrime, cuncta Italia publice, omnes boni proprie enixeque susceperant. eas res gesseram quarum non unus auctor sed dux omnium voluntatis fuissem, quaeque non modo ad singularem meam gloriam sed ad communem salutem omnium civium et prope gentium pertinerent; ea condicione gesseram ut meum factum semper omnes praestare tuerique deberent.\nerat autem mihi contentio non cum victore exercitu, sed cum operis conductis et ad diripiendam urbem concitatis; habebam inimicum non C. Marium, terrorem hostium, spem subsidiumque patriae, sed duo importuna prodigia, quos egestas, quos aeris alieni magnitudo, quos levitas, quos improbitas tribuno plebis constrictos addixerat;\nnec mihi erat res cum Saturnino, qui quod a se quaestore Ostiensi per ignominiam ad principem et senatus et civitatis, M. Scaurum, rem frumentariam tralatam sciebat, dolorem suum magna contentione animi persequebatur, sed cum scurrarum locupletium scorto, cum sororis adultero, cum stuprorum sacerdote, cum venefico, cum testamentario, cum sicario, cum latrone; quos homines si, id quod facile factu fuit et quod fieri debuit quodque a me optimi et fortissimi cives flagitabant, vi armisque superassem, non verebar ne quis aut vim vi depulsam reprehenderet aut perditorum civium vel potius domesticorum hostium mortem maereret. sed me illa moverunt: omnibus in contionibus illa furia clamabat se quae faceret contra salutem meam facere auctore Cn. Pompeio, clarissimo viro mihique et nunc et quoad licuit amicissimo; M. Crassus, quocum mihi omnes erant amicitiae necessitudines, vir fortissimus, ab eadem illa peste infestissimus esse meis fortunis praedicabatur; C. Caesar, qui a me nullo meo merito alienus esse debebat, inimicissimus esse meae saluti ab eodem cotidianis contionibus dicebatur.\nhis se tribus auctoribus in consiliis capiendis, adiutoribus in re gerenda esse usurum dicebat; ex quibus unum habere exercitum in Italia maximum, duo, qui privati tum essent, et populo Romano praeesse et parare, si vellent, exercitum posse, idque facturos esse dicebat. nec mihi ille iudicium populi nec legitimam aliquam contentionem nec disceptationem aut causae dictionem, sed vim, arma, exercitus, imperatores, castra denuntiabat.\nquid ergo? inimici oratio, vana praesertim, tam improbe in clarissimos viros coniecta me movit? me vero non illius oratio, sed eorum taciturnitas in quos illa oratio tam improba conferebatur; qui tum, quamquam ob alias causas tacebant, tamen hominibus omnia timentibus tacendo loqui, non infitiando confiteri videbantur. illi autem aliquo tum timore perterriti, quod acta illa atque omnis res anni superioris labefactari a praetoribus, infirmari a senatu atque a principibus civitatis putabant, tribunum popularem a se alienare nolebant, suaque sibi propiora esse pericula quam mea loquebantur.\nsed tamen et Crassus a consulibus meam causam suscipiendam esse dicebat, et eorum fidem Pompeius implorabat neque se privatum publice susceptae causae defuturum esse dicebat; quem virum studiosum mei, cupidissimum rei publicae conservandae, domi meae certi homines ad eam rem positi monuerunt ut esset cautior, eiusque vitae a me insidias apud me domi positas esse dixerunt; atque hanc eius suspicionem alii litteris mittendis, alii nuntiis, alii coram ipsi excitaverunt, ut ille, cum a me certe nihil timeret, ab illis, ne quid meo nomine molirentur, sibi cavendum putaret. ipse autem Caesar, quem maxime homines ignari veritatis mihi esse iratum putabant, erat ad portas, erat cum imperio; erat in Italia eius exercitus, inque eo exercitu ipsius tribuni plebis, inimici mei, fratrem praefecerat.\nhaec ergo cum viderem,—neque enim erant occulta,—senatum, sine quo civitas stare non posset, omnino de civitate esse sublatum; consules, qui duces publici consili esse deberent, perfecisse ut per ipsos publicum consilium funditus tolleretur; eos qui plurimum possent opponi omnibus contionibus falso, sed formidolose tamen, auctores ad perniciem meam; contiones haberi cotidie contra me; vocem pro me ac pro re publica neminem mittere; intenta signa legionum existimari cervicibus ac bonis vestris falso, sed putari tamen; coniuratorum copias veteres et effusam illam ac superatam Catilinae importunam manum novo duce et insperata commutatione rerum esse renovatam:—haec cum viderem, quid agerem, iudices?\nscio enim tum non mihi vestrum studium, sed meum prope vestro defuisse. contenderem contra tribunum plebis privatus armis? vicissent improbos boni, fortes inertis; interfectus esset is qui hac una medicina sola potuit a rei publicae peste depelli. quid deinde? quis reliqua praestaret? cui denique erat dubium quin ille sanguis tribunicius, nullo praesertim publico consilio profusus, consules ultores et defensores esset habiturus? cum quidam in contione dixisset aut mihi semel pereundum aut bis esse vincendum. quid erat bis vincere? id profecto, ut, si cum amentissimo tribuno plebis decertassem, cum consulibus ceterisque eius ultoribus dimicarem.\nego vero, vel si pereundum fuisset ac non accipienda plaga mihi sanabilis, illi mortifera qui imposuisset, semel perire tamen, iudices, maluissem quam bis vincere; erat enim illa altera eius modi contentio ut neque victi neque victores rem publicam tenere possemus. quid, si in prima contentione vi tribunicia victus in foro cum multis bonis viris concidissem? senatum consules, credo, vocassent, quem totum de civitate delerant; ad arma vocassent, qui ne vestitu quidem defendi rem publicam sissent; a tribuno plebis post interitum dissedissent, qui eandem horam meae pestis et suorum praemiorum esse voluissent.\nunum autem mihi restabat illud quod forsitan non nemo vir fortis et acris animi magnique dixerit: restitisses, repugnasses, mortem pugnans oppetisses. de quo te, te, inquam, patria, testor et vos, penates patriique dei, me vestrarum sedum templorumque causa, me propter salutem meorum civium, quae mihi semper fuit mea carior vita, dimicationem caedemque fugisse. etenim si mihi in aliqua nave cum meis amicis naviganti hoc, iudices, accidisset, ut multi ex multis locis praedones classibus eam navem se oppressuros minitarentur nisi me unum sibi dedidissent, si id vectores negarent ac mecum simul interire quam me tradere hostibus mallent, iecissem ipse me potius in profundum, ut ceteros conservarem, quam illos mei tam cupidos non modo ad certam mortem, sed in magnum vitae discrimen adducerem.\ncum vero in hanc rei publicae navem, ereptis senatui gubernaculis fluitantem in alto tempestatibus seditionum ac discordiarum, armatae tot classes, nisi ego essem unus deditus, incursurae viderentur, cum proscriptio, caedes, direptio denuntiaretur, cum alii me suspicione periculi sui non defenderent, alii vetere odio bonorum incitarentur, alii inviderent, alii obstare sibi me arbitrarentur, alii ulcisci dolorem aliquem suum vellent, alii rem ipsam publicam atque hunc bonorum statum otiumque odissent et ob hasce causas tot tamque varias me unum deposcerent, depugnarem potius cum summo non dicam exitio, sed periculo certe vestro liberorumque vestrorum, quam id quod omnibus impendebat unus pro omnibus susciperem ac subirem?\nvicti essent improbi.at cives, at ab eo privato qui sine armis etiam consul rem publicam conservarat. sin victi essent boni, qui superessent? nonne ad servos videtis rem venturam fuisse? an mihi ipsi, ut quidam putant, fuit mors aequo animo oppetenda? quid? tum mortemne fugiebam? an erat res ulla quam mihi magis optandam putarem? aut ego illas res tantas in tanta improborum multitudine cum gerebam, non mihi mors, non exsilium ob oculos versabatur? non haec denique a me tum tamquam fata in ipsa re gerenda canebantur? an erat mihi in tanto luctu meorum, tanta diiunctione, tanta acerbitate, tanta spoliatione omnium rerum quas mihi aut natura aut fortuna dederat, vita retinenda? tam eram rudis, tam ignarus rerum, tam expers consili aut ingeni? nihil audieram, nihil videram, nihil ipse legendo quaerendoque cognoveram? nesciebam vitae brevem esse cursum, gloriae sempiternum? cum esset omnibus definita mors, optandum esse ut vita, quae necessitati deberetur, patriae potius donata quam reservata naturae videretur? nesciebam inter sapientissimos homines hanc contentionem fuisse, ut alii dicerent animos hominum sensusque morte restingui, alii autem tum maxime mentis sapientium ac fortium virorum, cum e corpore excessissent, sentire ac vigere? quorum alterum fugiendum non esse, carere sensu, alterum etiam optandum, meliore esse sensu.\ndenique, cum omnia semper ad dignitatem rettulissem nec sine ea quicquam expetendum esse homini in vita putassem, mortem, quam etiam virgines Athenis, regis, opinor, Erechthei filiae, pro patria contempsisse dicuntur, ego vir consularis tantis rebus gestis timerem? praesertim cum eius essem civitatis ex qua C. Mucius solus in castra Porsennae venisset eumque interficere proposita sibi morte conatus esset; ex qua P. Decius primum pater, post aliquot annos patria virtute praeditus filius se ac vitam suam instructa acie pro salute populi Romani victoriaque devovisset; ex qua innumerabiles alii partim adipiscendae laudis, partim vitandae turpitudinis causa mortem in variis bellis aequissimis animis oppetissent; in qua civitate ipse meminissem patrem huius M. Crassi, fortissimum virum, ne videret victorem vivus inimicum, eadem sibi manu vitam exhausisse qua mortem saepe hostibus obtulisset.\nhaec ego et multa alia cogitans hoc videbam, si causam publicam mea mors peremisset, neminem umquam fore qui auderet suscipere contra improbos civis salutem rei publicae; itaque non solum si vi interissem, sed etiam si morbo exstinctus essem, fore putabam ut exemplum rei publicae conservandae mecum simul interiret. quis enim umquam me a senatu populoque Romano tanto omnium bonorum studio non restituto,—quod certe, si essem interfectus, accidere non potuisset,—ullam rei publicae partem cum sua minima invidia auderet attingere? servavi igitur rem publicam discessu meo, iudices: caedem a vobis liberisque vestris, vastitatem, incendia, rapinas meo dolore luctuque depuli, et unus rem publicam bis servavi, semel gloria, iterum aerumna mea. neque enim in hoc me hominem esse infitiabor umquam, ut me optimo fratre, carissimis liberis, fidissima coniuge, vestro conspectu, patria, hoc honoris gradu sine dolore caruisse glorier; quod si fecissem, quod a me beneficium haberetis, cum pro vobis ea quae mihi essent vilia reliquissem? hoc meo quidem animo summi in patriam amoris mei signum esse debet certissimum, quod, cum abesse ab ea sine summo dolore non possem, hunc me perpeti quam illam labefactari ab improbis malui.\nmemineram, iudices, divinum illum virum atque ex isdem quibus nos radicibus natum ad salutem huius imperi, C. Marium, summa senectute, cum vim prope iustorum armorum profugisset, primo senile corpus paludibus occultasse demersum, deinde ad infimorum ac tenuissimorum hominum Minturnensium misericordiam confugisse, inde navigio perparvo, cum omnis portus terrasque fugeret, in oras Africae desertissimas pervenisse. atque ille vitam suam, ne inultus esset, ad incertissimam spem et ad rei publicae interitum reservavit: ego qui, quem ad modum multi in senatu me absente dixerunt, periculo rei publicae vivebam, quique ob eam causam consularibus litteris de senatus sententia exteris nationibus commendabar, nonne, si meam vitam deseruissem, rem publicam prodidissem? in qua quidem nunc me restituto vivit mecum simul exemplum fidei publicae; quod si immortale retinetur, quis non intellegit immortalem hanc civitatem futuram?\nnam externa bella regum, gentium, nationum iam pridem ita exstincta sunt ut praeclare cum iis agamus quos pacatos esse patiamur; denique ex bellica victoria non fere quemquam est invidia civium consecuta. domesticis malis et audacium civium consiliis saepe est resistendum, eorumque periculorum est in re publica retinenda medicina; quam omnem, iudices, perdidissetis, si meo interitu senatui populoque Romano doloris sui de me declarandi potestas esset erepta. qua re moneo vos, adulescentes, atque hoc meo iure praecipio, qui dignitatem, qui rem publicam, qui gloriam spectatis, ne, si quae vos aliquando necessitas ad rem publicam contra improbos civis defendendam vocabit, segniores sitis et recordatione mei casus a consiliis fortibus refugiatis.\nprimum non est periculum ne quis umquam incidat in eius modi consules, praesertim si erit iis id quod debetur persolutum. deinde numquam iam, ut spero, quisquam improbus consilio et auxilio bonorum se oppugnare rem publicam dicet illis tacentibus, nec armati exercitus terrorem opponet togatis; neque erit iusta causa ad portas sedenti imperatori qua re suum terrorem falso iactari opponique patiatur. numquam autem erit tam oppressus senatus ut ei ne supplicandi quidem ac lugendi sit potestas, tam captus equester ordo ut equites Romani a consule relegentur. quae cum omnia atque etiam multo alia maiora, quae consulto praetereo, accidissent, videtis me tamen in meam pristinam dignitatem brevi tempore doloris interiecto rei publicae voce esse revocatum.\nsed ut revertar ad illud quod mihi in hac omni est oratione propositum, omnibus malis illo anno scelere consulum rem publicam esse confectam, primum illo ipso die, qui mihi funestus fuit, omnibus bonis luctuosus, cum ego me e complexu patriae conspectuque vestro eripuissem, et metu vestri periculi, non mei, furori hominis, sceleri, perfidiae, telis minisque cessissem, patriamque, quae mihi erat carissima, propter ipsius patriae caritatem reliquissem, cum meum illum casum tam horribilem, tam gravem, tam repentinum non solum homines sed tecta urbis ac templa lugerent, nemo vestrum forum, nemo curiam, nemo lucem aspicere vellet: illo, inquam, ipso die—die dico? immo hora atque etiam puncto temporis eodem mihi reique publicae pernicies, Gabinio et Pisoni provincia rogata est. pro di immortales, custodes et conservatores huius urbis atque imperi, quaenam illa in re publica monstra, quae scelera vidistis! civis erat expulsus is qui rem publicam ex senatus auctoritate cum omnibus bonis defenderat, et expulsus non alio aliquo, sed eo ipso crimine; erat autem expulsus sine iudicio, vi, lapidibus, ferro, servitio denique concitato; lex erat lata vastato ac relicto foro et sicariis servisque tradito, et ea lex quae ut ne ferretur senatus fuerat veste mutata.\nhac tanta perturbatione civitatis ne noctem quidem consules inter meum interitum et suam praedam interesse passi sunt: statim me perculso ad meum sanguinem hauriendum, et spirante etiam re publica ad eius spolia detrahenda advolaverunt. omitto gratulationes, epulas, partitionem aerari, beneficia, spem, promissa, praedam, laetitiam paucorum in luctu omnium. vexabatur uxor mea, liberi ad necem quaerebantur, gener, et Piso gener, a Pisonis consulis pedibus supplex reiciebatur, bona diripiebantur eaque ad consules deferebantur, domus ardebat in Palatio: consules epulabantur. quod si meis incommodis laetabantur, urbis tamen periculo commoverentur.\nsed ut a mea causa iam recedam, reliquas illius anni pestis recordamini—sic enim facillime perspicietis quantam vim omnium remediorum a magistratibus proximis res publica desiderarit—legum multitudinem, cum earum quae latae sunt, tum vero quae promulgatae fuerunt. nam latae quidem sunt consulibus illis—tacentibus dicam? immo vero etiam adprobantibus; ut censoria notio et gravissimum iudicium sanctissimi magistratus de re publica tolleretur, ut conlegia non modo illa vetera contra senatus consultum restituerentur, sed ab uno gladiatore innumerabilia alia nova conscriberentur, ut remissis senis et trientibus quinta prope pars vectigalium tolleretur, ut Gabinio pro illa sua Cilicia, quam sibi, si rem publicam prodidisset, pactus erat, Syria daretur, et uni helluoni bis de eadem re deliberandi et rogata lege potestas per novam legem fieret provinciae commutandae.\nmitto eam legem quae omnia iura religionum, auspiciorum, potestatum, omnis leges quae sunt de iure et de tempore legum rogandarum, una rogatione delevit; mitto omnem domesticam labem: etiam exteras nationes illius anni furore conquassatas videbamus. lege tribunicia Matris magnae Pessinuntius ille sacerdos expulsus et spoliatus sacerdotio est, fanumque sanctissimarum atque antiquissimarum religionum venditum pecunia grandi Brogitaro, impuro homini atque indigno illa religione, praesertim cum eam sibi ille non colendi, sed violandi causa adpetisset; appellati reges a populo qui id numquam ne a senatu quidem postulassent; reducti exsules Byzantium condemnati tum cum indemnati cives e civitate eiciebantur.\nrex Ptolomaeus, qui, si nondum erat ipse a senatu socius appellatus, erat tamen frater eius regis qui, cum esset in eadem causa, iam erat a senatu honorem istum consecutus, erat eodem genere eisdemque maioribus, eadem vetustate societatis, denique erat rex, si nondum socius, at non hostis; pacatus, quietus, fretus imperio populi Romani regno paterno atque avito regali otio perfruebaturâ€”: de hoc nihil cogitante, nihil suspicante, eisdem operis suffragium ferentibus, est rogatum ut sedens cum purpura et sceptro et illis insignibus regiis praeconi publico subiceretur, et imperante populo Romano, qui etiam bello victis regibus regna reddere consuevit, rex amicus nulla iniuria commemorata, nullis rebus repetitis, cum bonis omnibus publicaretur.\nmulta acerba, multa turpia, multa turbulenta habuit ille annus; tamen illi sceleri quod in me illorum immanitas edidit haud scio an recte hoc proximum esse dicamus. Antiochum Magnum illum maiores nostri magna belli contentione terra marique superatum intra montem Taurum regnare iusserunt: Asiam, qua illum multarunt, Attalo, ut is regnaret in ea, condonaverunt. Cum Armeniorum rege Tigrane grave bellum nuper ipsi diuturnumque gessimus, cum ille iniuriis in socios nostros inferendis bello prope nos lacessisset. hic et ipse per se vehemens fuit et acerrimum hostem huius imperi Mithridatem pulsum Ponto opibus suis regnoque defendit, et a L. Lucullo, summo viro atque imperatore, pulsus animo tamen hostili cum reliquis suis copiis in pristina mente mansit. hunc Cn. Pompeius cum in suis castris supplicem abiectum vidisset erexit, atque insigne regium, quod ille de suo capite abiecerat, reposuit et certis rebus imperatis regnare iussit, nec minus et sibi et huic imperio gloriosum putavit constitutum a se regem quam constrictum videri.\nqui et ipse hostis fuit populi Romani et acerrimum hostem in regnum recepit, qui conflixit, qui signa contulit, qui de imperio paene certavit, regnat hodie et amicitiae nomen ac societatis, quod armis violarat, id precibus est consecutus: ille Cyprius miser, qui semper amicus, semper socius fuit, de quo nulla umquam suspicio durior aut ad senatum aut ad imperatores adlata nostros est, vivus, ut aiunt, est et videns cum victu ac vestitu suo publicatus. em cur ceteri reges stabilem esse suam fortunam arbitrentur, cum hoc illius funesti anni prodito exemplo videant per tribunum aliquem et sescentas operas se fortunis spoliari et regno omni posse nudari!\nat etiam eo negotio M. Catonis splendorem maculare voluerunt ignari quid gravitas, quid integritas, quid magnitudo animi, quid denique virtus valeret, quae in tempestate saeva quieta est et lucet in tenebris et pulsa loco manet tamen atque haeret in patria splendetque per sese semper neque alienis umquam sordibus obsolescit. non illi ornandum M. Catonem sed relegandum, nec illi committendum illud negotium sed imponendum putaverunt, qui in contione palam dixerint linguam se evellisse M. Catoni, quae semper contra extraordinarias potestates libera fuisset. sentient, ut spero, brevi tempore manere libertatem illam, atque hoc etiam, si fieri potuerit, esse maiorem, quod cum consulibus illis M. Cato, etiam cum iam desperasset aliquid auctoritate sua profici posse, tamen voce ipsa ac dolore pugnavit, et post meum discessum iis Pisonem verbis flens meum et rei publicae casum vexavit ut illum hominem perditissimum atque impudentissimum paene iam provinciae paeniteret.\ncur igitur rogationi paruit?quasi vero ille non in alias quoque leges, quas iniuste rogatas putaret, iam ante iurarit! non offert se ille istis temeritatibus, ut, cum rei publicae nihil prosit, se civi rem publicam privet. consule me cum esset designatus tribunus plebis, obtulit in discrimen vitam suam; dixit eam sententiam cuius invidiam capitis periculo sibi praestandam videbat; dixit vehementer, egit acriter; ea quae sensit prae se tulit; dux, auctor, actor rerum illarum fuit, non quo periculum suum non videret, sed in tanta rei publicae tempestate nihil sibi nisi de patriae periculis cogitandum putabat.\nconsecutus est ipsius tribunatus. quid ego de singulari magnitudine animi eius ac de incredibili virtute dicam? meministis illum diem cum, templo a conlega occupato, nobis omnibus de vita eius viri et civis timentibus, ipse animo firmissimo venit in templum, et clamorem hominum auctoritate impetum improborum virtute sedavit. adiit tum periculum, sed adiit ob eam causam quae quanta fuerit iam mihi dicere non est necesse. at si isti Cypriae rogationi sceleratissimae non paruisset, haereret illa nihilo minus rei publicae turpitudo; regno enim iam publicato de ipso Catone erat nominatim rogatum; quod ille si repudiasset, dubitatis quin ei vis esset adlata, cum omnia acta illius anni per unum illum labefactari viderentur?\natque etiam hoc videbat, quoniam illa in re publica macula regni publicati maneret, quam nemo iam posset eluere, quod ex malis boni posset in rem publicam pervenire, id utilius esse per se conservari quam per alios dissipari. atque ille etiam si alia quapiam vi expelleretur illis temporibus ex hac urbe, facile pateretur. etenim qui superiore anno senatu caruisset, quo si tum veniret me tamen socium suorum in re publica consiliorum videre posset, is aequo animo tum, me expulso et meo nomine cum universo senatu tum sententia sua condemnata, in hac urbe esse posset? ille vero eidem tempori cui nos, eiusdem furori, eisdem consulibus, eisdem minis insidiis periculis cessit. luctum nos hausimus maiorem, dolorem ille animi non minorem.\nhis de tot tantisque iniuriis in socios, in reges, in civitates liberas consulum querela esse debuit: in eius magistratus tutela reges atque exterae nationes semper fuerunt. ecquae vox umquam est audita consulum? quamquam quis audiret, si maxime queri vellent? de Cyprio rege quererentur qui me civem, nullo meo crimine, patriae nomine laborantem, non modo stantem non defenderunt sed ne iacentem quidem protexerunt? cesseram, si alienam a me plebem fuisse vultis, quae non fuit, invidiae; si commoveri omnia videbantur, tempori; si vis suberat, armis; si societas magistratuum, pactioni; si periculum civium, rei publicae.\ncur, cum de capite civis—non disputo cuius modi civis—et de bonis proscriptio ferretur, cum et sacratis legibus et duodecim tabulis sanctum esset ut ne cui privilegium inrogari liceret neve de capite nisi comitiis centuriatis rogari, nulla vox est audita consulum, constitutumque est illo anno, quantum in illis duabus huius imperi pestibus fuit, iure posse per operas concitatas quemvis civem nominatim tribuni plebis concilio ex civitate exturbari?\nquae vero promulgata illo anno fuerint, quae promissa multis, quae conscripta, quae sperata, quae cogitata, quid dicam? qui locus orbi terrae iam non erat alicui destinatus? cuius negoti publici cogitari, optari, fingi curatio potuit quae non esset attributa atque discripta? quod genus imperi aut quae provincia, quae ratio aut flandae aut conflandae pecuniae non reperiebatur? quae regio orave terrarum erat latior in qua non regnum aliquod statueretur? quis autem rex erat qui illo anno non aut emendum sibi quod non habebat, aut redimendum quod habebat arbitraretur? quis provinciam, quis pecuniam, quis legationem a senatu petebat? damnatis de vi restitutio, consulatus petitio ipsi illi populari sacerdoti comparabatur. haec gemebant boni, sperabant improbi, agebat tribunus plebis, consules adiuvabant.\nhic aliquando, serius quam ipse vellet, Cn. Pompeius invitissimis iis qui mentem optimi ac fortissimi viri suis consiliis fictisque terroribus a defensione meae salutis averterant, excitavit illam suam non sopitam, sed suspicione aliqua retardatam consuetudinem rei publicae bene gerendae. non est passus ille vir, qui sceleratissimos civis, qui acerrimos hostis, qui maximas nationes, qui reges, qui gentis feras atque inauditas, qui praedonum infinitam manum, qui etiam servitia virtute victoriaque domuisset, qui omnibus bellis terra marique compressis imperium populi Romani orbis terrarum terminis definisset, rem publicam everti scelere paucorum, quam ipse non solum consiliis sed etiam sanguine suo saepe servasset: accessit ad causam publicam, restitit auctoritate sua reliquis rebus, questus est de praeteritis.\nfieri quaedam ad meliorem spem inclinatio visa est. decrevit senatus frequens de meo reditu Kalendis Iuniis, dissentiente nullo, referente L. Ninnio, cuius in mea causa numquam fides virtusque contremuit. intercessit Ligus iste nescio qui, additamentum inimicorum meorum. res erat et causa nostra eo iam loci ut erigere oculos et vivere videretur. quisquis erat qui aliquam partem in meo luctu sceleris Clodiani attigisset, quocumque venerat, quod iudicium cumque subierat, damnabatur: inveniebatur nemo qui se suffragium de me tulisse confiteretur. decesserat ex Asia frater meus magno squalore, sed multo etiam maiore maerore. huic ad urbem venienti tota obviam civitas cum lacrimis gemituque processerat. loquebatur liberius senatus; concurrebant equites Romani; Piso ille, gener meus, cui fructum pietatis suae neque ex me neque a populo Romano ferre licuit, a propinquo suo socerum suum flagitabat; omnia senatus reiciebat, nisi de me primum consules rettulissent.\nquae cum res iam manibus teneretur, et cum consules provinciarum pactione libertatem omnem perdidissent,—qui, cum in senatu privati ut de me sententias dicerent flagitabant, legem illi se Clodiam timere dicebant: cum hoc non possent iam diutius sustinere, initur consilium de interitu Cn. Pompei. quo patefacto ferroque deprenso, ille inclusus domi tam diu fuit quam diu inimicus meus in tribunatu. de meo reditu octo tribuni promulgaverunt; ex quo intellectum est non mihi absenti crevisse amicos, in ea praesertim fortuna in qua non nulli etiam quos esse putaveram non erant, sed eos voluntatem semper eandem, libertatem non eandem semper habuisse; nam ex novem tribunis quos tunc habueram unus me absente defluxit, qui cognomen sibi ex Aeliorum imaginibus arripuit, quo magis nationis eius esse quam generis videretur.\nhoc igitur anno magistratibus novis designatis, cum omnes boni omnem spem melioris status in eorum fidem convertissent, princeps P. Lentulus auctoritate ac sententia sua, Pisone et Gabinio repugnantibus, causam suscepit, tribunisque plebis octo referentibus praestantissimam de me sententiam dixit. qui cum ad gloriam suam atque ad amplissimi benefici gratiam magis pertinere videret causam illam integram ad suum consulatum reservari, tamen rem talem per alios citius quam per se tardius confici malebat.\nhoc interim tempore P. Sestius, iudices, designatus iter ad C. Caesarem pro mea salute suscepit; pertinere et ad concordiam civium putavit et ad perficiundi facultatem animum Caesaris a causa non abhorrere. quid egerit, quantum profecerit, nihil ad causam. equidem existimo, si ille, ut arbitror, aequus nobis fuerit, nihil ab hoc profectum, sin iratior, non multum; sed tamen sedulitatem atque integritatem hominis videtis. ingredior iam in Sesti tribunatum, nam hoc primum iter designatus rei publicae causa suscepit; abiit ille annus; respirasse homines videbantur nondum re, sed spe rei publicae reciperandae. exierunt malis ominibus atque exsecrationibus duo vulturii paludati. quibus utinam ipsis evenissent ea quae tum homines precabantur! neque nos provinciam Macedoniam cum exercitu neque equitatum in Syria et cohortis optimas perdidissemus.\nineunt magistratum tribuni plebis, qui omnes se de me promulgaturos confirmarant. ex iis princeps emitur ab inimicis meis is quem homines in luctu inridentes Gracchum vocabant, quoniam id etiam fatum civitatis fuit ut illa ex vepreculis extracta nitedula rem publicam conaretur adrodere. alter vero, non ille Serranus ab aratro, sed ex deserta Gavi Oleli area calatis Gaviis in Calatinos Atilios insitus, subito, nominibus in tabulas relatis, nomen suum de tabula sustulit. veniunt Kalendae Ianuariae. vos haec melius scire potestis, equidem audita dico: quae tum frequentia senatus, quae exspectatio populi, qui concursus legatorum ex Italia cuncta, quae virtus, actio, gravitas P. Lentuli consulis fuerit, quae etiam conlegae eius moderatio de me. qui cum inimicitias sibi mecum ex rei publicae dissensione susceptas esse dixisset, eas se patribus conscriptis dixit et temporibus rei publicae permissurum.\ntum princeps rogatus sententiam L. Cotta dixit id quod dignissimum re publica fuit, nihil de me actum esse iure, nihil more maiorum, nihil legibus; non posse quemquam de civitate tolli sine iudicio; de capite non modo ferri, sed ne iudicari quidem posse nisi comitiis centuriatis; vim fuisse illam, flammam quassatae rei publicae perturbatorumque temporum; iure iudiciisque sublatis, magna rerum permutatione impendente, declinasse me paulum et spe reliquae tranquillitatis praesentis fluctus tempestatemque fugisse; qua re, cum absens rem publicam non minus magnis periculis quam quodam tempore praesens liberassem, non restitui me solum sed etiam ornari a senatu decere. disputavit etiam multa prudenter, ita de me illum amentissimum et profligatissimum hostem pudoris et pudicitiae scripsisse quae scripsisset, iis verbis rebus sententiis ut, etiam si iure esset rogatum, tamen vim habere non posset; qua re me, qui nulla lege abessem, non restitui lege, sed revocari senatus auctoritate oportere.\nhunc nemo erat quin verissime sentire diceret. sed post eum rogatus Cn. Pompeius, adprobata laudataque Cottae sententia, dixit sese oti mei causa, ut omni populari concitatione defungerer, censere ut ad senatus auctoritatem populi quoque Romani beneficium erga me adiungeretur. Cum omnes certatim aliusque alio gravius atque ornatius de mea salute dixisset fieretque sine ulla varietate discessio, surrexit, ut scitis, Atilius hic Gavianus; nec ausus est, cum esset emptus, intercedere; noctem sibi ad deliberandum postulavit. clamor senatus, querelae, preces, socer ad pedes abiectus. ille se adfirmare postero die moram nullam esse facturum. creditum est; discessum est. illi interea deliberatori merces longa interposita nocte duplicata est. consecuti dies pauci omnino Ianuario mense per quos senatum haberi liceret; sed tamen actum nihil nisi de me.\ncum omni mora, ludificatione, calumnia senatus auctoritas impediretur, venit tandem concilio de me agendi dies, viii Kal. Febr. princeps rogationis, vir mihi amicissimus, Q. Fabricius, templum aliquanto ante lucem occupavit. quietus eo die Sestius, is qui est de vi reus; actor hic defensorque causae meae nihil progreditur, consilia exspectat inimicorum meorum. quid? illi quorum consilio P. Sestius in iudicium vocatur, quo se pacto gerunt? Cum forum, comitium, curiam multa de nocte armatis hominibus ac servis plerisque occupavissent, impetum faciunt in Fabricium, manus adferunt, occidunt non nullos, vulnerant multos.\nvenientem in forum virum optimum et constantissimum, M. Cispium, tribunum plebis, vi depellunt, caedem in foro maximam faciunt, universique destrictis gladiis et cruentis in omnibus fori partibus fratrem meum, virum optimum, fortissimum meique amantissimum, oculis quaerebant, voce poscebant. quorum ille telis libenter in tanto luctu ac desiderio mei non repugnandi, sed moriendi causa corpus obtulisset suum, nisi suam vitam ad spem mei reditus reservasset. subiit tamen vim illam nefariam consceleratorum latronum et, cum ad fratris salutem a populo Romano deprecandam venisset, pulsus e rostris in comitio iacuit, seque servorum et libertorum corporibus obtexit, vitamque tum suam noctis et fugae praesidio non iuris iudiciorumque defendit.\nmeministis tum, iudices, corporibus civium Tiberim compleri, cloacas refarciri, e foro spongiis effingi sanguinem, ut omnes tantam illam copiam et tam magnificum apparatum non privatum aut plebeium, sed patricium et praetorium esse arbitrarentur.\nnihil neque ante hoc tempus neque hoc ipso turbulentissimo die criminamini Sestium. atqui vis in foro versata est. certe; quando enim maior? lapidationes persaepe vidimus, non ita saepe, sed nimium tamen saepe gladios: caedem vero tantam, tantos acervos corporum exstructos, nisi forte illo Cinnano atque Octaviano die, quis umquam in foro vidit? qua ex concitatione animorum? nam ex pertinacia aut constantia intercessoris oritur saepe seditio, culpa atque improbitate latoris commodo aliquo proposito imperitis aut largitione, oritur ex concertatione magistratuum, oritur sensim ex clamore primum, deinde aliqua discessione contionis, vix sero et raro ad manus pervenitur: nullo vero verbo facto, nulla contione advocata, nulla lata lege concitatam nocturnam seditionem quis audivit?\nan veri simile est ut civis Romanus aut homo liber quisquam cum gladio in forum descenderit ante lucem, ne de me ferri pateretur, praeter eos qui ab illo pestifero ac perdito civi iam pridem rei publicae sanguine saginantur? hic iam de ipso accusatore quaero, qui P. Sestium queritur cum multitudine in tribunatu et cum praesidio magno fuisse, num illo die fuerit? certe non fuit. Victa igitur est causa rei publicae, et victa non auspiciis, non intercessione, non suffragiis, sed vi, manu, ferro. nam si obnuntiasset Fabricio is praetor qui se servasse de caelo dixerat, accepisset res publica plagam, sed eam quam acceptam gemere posset; si intercessisset conlega Fabricio, laesisset rem publicam, sed tribunicio iure laesisset. gladiatores tu novicios, pro exspectata aedilitate suppositos, cum sicariis e carcere emissis ante lucem inmittas? magistratus templo deicias, caedem maximam facias, forum purges? et cum omnia vi et armis egeris, accuses eum qui se praesidio munierit, non ut te oppugnaret, sed ut vitam suam posset defendere?\natqui ne ex eo quidem tempore id egit Sestius ut a suis munitus tuto in foro magistratum gereret, rem publicam administraret. itaque fretus sanctitate tribunatus, cum se non modo contra vim et ferrum sed etiam contra verba atque interfationem legibus sacratis esse armatum putaret, venit in templum Castoris, obnuntiavit consuli: cum subito manus illa Clodiana, in caede civium saepe iam victrix, exclamat, incitatur, invadit; inermem atque imparatum tribunum alii gladiis adoriuntur, alii fragmentis saeptorum et fustibus; a quibus hic multis vulneribus acceptis ac debilitato corpore et contrucidato se abiecit exanimatus, neque ulla alia re ab se mortem nisi opinione mortis depulit. quem cum iacentem et concisum plurimis vulneribus extremo spiritu exsanguem et confectum viderent, defetigatione magis et errore quam misericordia et modo aliquando caedere destiterunt.\net causam dicit Sestius de vi? quid ita? quia vivit. at id non sua culpa: plaga una illa extrema defuit, quae si accessisset reliquum spiritum exhausisset. accusa Lentidium; non percussit locum; male dic Titio, Sabino homini Reatino, cur tam temere exclamarit occisum. ipsum vero quid accusas? num defuit gladiis? num repugnavit? num, ut gladiatoribus imperari solet, ferrum non recepit?\nan haec ipsa vis est, non posse emori? an illa, quod tribunus plebis templum cruentavit? an quod, cum esset ablatus primumque resipisset, non se referri iussit? ubi est crimen? quid reprehenditis?\nhic quaero, iudices: si illo die gens ista Clodia quod facere voluit effecisset, si P. Sestius, qui pro occiso relictus est, occisus esset, fuistisne ad arma ituri? fuistisne vos ad patrium illum animum maiorumque virtutem excitaturi? fuistisne aliquando rem publicam a funesto latrone repetituri? an etiam tum quiesceretis, cunctaremini, timeretis, cum rem publicam a facinerosissimis sicariis et a servis esse oppressam atque conculcatam videretis? cuius igitur mortem ulcisceremini, si quidem liberi esse et habere rem publicam cogitaretis, de eius virtute vivi quid vos loqui, quid sentire, quid cogitare, quid iudicare oporteat, dubitandum putatis?\nat vero ipsi illi parricidae, quorum ecfrenatus furor alitur impunitate diuturna, adeo vim facinoris sui perhorruerant ut, si paulo longior opinio mortis Sesti fuisset, Gracchum illum suum transferendi in nos criminis causa occidere cogitarint. sensit rusticulus non incautus—neque enim homines nequam tacere potuerunt—suum sanguinem quaeri ad restinguendam invidiam facinoris Clodiani; mulioniam paenulam arripuit, cum qua primum Romam ad comitia venerat; messoria se corbe contexit. Cum quaererent alii Numerium, alii Quintium, gemini nominis errore servatus est. atque hoc scitis omnes, usque adeo hominem in periculo fuisse quoad scitum est Sestium vivere; quod ni esset patefactum paulo citius quam vellem, non illi quidem morte mercennarii sui transferre potuissent invidiam in quos putabant, sed acerbissimi sceleris infamiam grato quodam scelere minuissent.\nac si tum P. Sestius, iudices, in templo Castoris animam quam vix retinuit edidisset, non dubito quin, si modo esset in re publica senatus, si maiestas populi Romani revixisset, aliquando statua huic ob rem publicam interfecto in foro statueretur. nec vero illorum quisquam quos a maioribus nostris morte obita positos in illo loco atque in rostris conlocatos videtis esset P. Sestio aut acerbitate mortis aut animo in rem publicam praeponendus; qui cum causam civis calamitosi, causam amici, causam bene de re publica meriti, causam senatus, causam Italiae, causam rei publicae suscepisset, cumque auspiciis religionique parens obnuntiaret quod senserat, luce palam a nefariis pestibus in deorum hominumque conspectu esset occisus sanctissimo in templo, sanctissima in causa, sanctissimo in magistratu. eius igitur vitam quisquam spoliandam ornamentis esse dicet, cuius mortem ornandam monumento sempiterno putaretis?\nhomines, inquit, emisti, coegisti, parasti. quid uti faceret? senatum obsideret? civis indemnatos expelleret? bona diriperet? aedis incenderet? tecta disturbaret? templa deorum immortalium inflammaret? tribunos plebis ferro e rostris expelleret? provincias quas vellet quibus vellet venderet? reges appellaret? rerum capitalium condemnatos in liberas civitates per legatos nostros reduceret? principem civitatis ferro obsessum teneret? haec ut efficere posset, quae fieri nisi armis oppressa re publica nullo modo poterant, idcirco, credo, manum sibi P. Sestius et copias comparavit. at nondum erat maturum; nondum res ipsa ad eius modi praesidia viros bonos compellebat. pulsi nos eramus, non omnino ista manu sola, sed tamen non sine ista: vos taciti maerebatis.\ncaptum erat forum anno superiore, aede Castoris tamquam arce aliqua a fugitivis occupata: silebatur. omnia hominum cum egestate tum audacia perditorum clamore, concursu, vi, manu gerebantur: perferebatis. magistratus templis pellebantur, alii omnino aditu ac foro prohibebantur: nemo resistebat. gladiatores ex praetoris comitatu comprensi, in senatum introducti, confessi, in vincla coniecti a Milone, emissi a Serrano: mentio nulla. forum corporibus civium Romanorum constratum caede nocturna: non modo nulla nova quaestio, sed etiam vetera iudicia sublata. tribunum plebis plus viginti vulneribus acceptis iacentem moribundumque vidistis: alterius tribuni plebis divini hominis—dicam enim quod sentio et quod mecum sentiunt omnes—divini, insigni quadam, inaudita, nova magnitudine animi, gravitate, fide praediti, domus est oppugnata ferro, facibus, exercitu Clodiano.\net tu hoc loco laudas Milonem et iure laudas. quem enim umquam virum tam immortali virtute vidimus? qui nullo praemio proposito praeter hoc, quod iam contritum et contemptum putatur, iudicium bonorum, omnia pericula, summos labores, gravissimas contentiones inimicitiasque suscepit, qui mihi unus ex omnibus civibus videtur re docuisse, non verbis, et quid oporteret a praestantibus viris in re publica fieri et quid necesse esset: oportere hominum audacium, eversorum rei publicae, sceleri legibus et iudiciis resistere; si leges non valerent, iudicia non essent, si res publica vi consensuque audacium armis oppressa teneretur, praesidio et copiis defendi vitam et libertatem necesse esse. hoc sentire prudentiae est, facere fortitudinis; et sentire vero et facere perfectae cumulataeque virtutis.\nadiit ad rem publicam tribunus plebis Miloâ€”de cuius laude plura dicam, non quo aut ipse haec dici quam existimari malit aut ego hunc laudis fructum praesenti libenter impertiam, praesertim cum verbis consequi non possim, sed quod existimo, si Milonis causam accusatoris voce conlaudatam probaro, vos in hoc crimine parem Sesti causam existimaturos: adiit igitur T. Annius ad causam rei publicae sic ut civem patriae reciperare vellet ereptum. simplex causa, constans ratio, plena consensionis omnium, plena concordiae. conlegas adiutores habebat; consulis alterius summum studium, alterius animus paene placatus, de praetoribus unus alienus, senatus incredibilis voluntas, equitum Romanorum animi ad causam excitati, erecta Italia. duo soli erant empti ad impediendum; qui si homines despecti et contempti tantam rem sustinere non potuissent, se causam quam susceperat nullo labore peracturum videbat. agebat auctoritate, agebat consilio, agebat per summum ordinem, agebat exemplo bonorum ac fortium civium: quid re publica, quid se dignum esset, quis ipse esset, quid sperare, quid maioribus suis reddere deberet, diligentissime cogitabat.\nhuic gravitati hominis videbat ille gladiator se, si moribus ageret, parem esse non posse; ad ferrum, faces, ad cotidianam caedem, incendia, rapinas se cum exercitu suo contulit; domum oppugnare, itineribus occurrere, vi lacessere et terrere coepit. non movit hominem summa gravitate summaque constantia; sed quamquam dolor animi, innata libertas, prompta excellensque virtus fortissimum virum hortabatur vi vim, oblatam praesertim saepius, ut frangeret et refutaret, tanta moderatio fuit hominis, tantum consilium, ut contineret dolorem neque eadem se re ulcisceretur qua esset lacessitus, sed illum tot iam in funeribus rei publicae exsultantem ac tripudiantem legum, si posset, laqueis constringeret.\ndescendit ad accusandum. quis umquam tam proprie rei publicae causa, nullis inimicitiis, nullis praemiis, nulla hominum postulatione aut etiam opinione id eum umquam esse facturum? fracti erant animi hominis; hoc enim accusante pristini illius sui iudici turpitudinem desperabat. ecce tibi consul, praetor, tribunus plebis nova novi generis edicta proponunt; ne reus adsit, ne citetur, ne quaeratur, ne mentionem omnino cuiquam iudicum aut iudiciorum facere liceat! quid ageret vir ad virtutem, dignitatem, gloriam natus vi sceleratorum hominum conroborata, legibus iudiciisque sublatis? cervices tribunus plebis privato, praestantissimus vir profligatissimo homini daret? an causam susceptam adfligeret? an se domi contineret? et vinci turpe putavit et deterreri et clam eripi: id egit ut, quoniam sibi in illum legibus uti non liceret, illius vim neque in suo neque in rei publicae periculo pertimesceret.\nquo modo igitur hoc in genere praesidi comparati accusas Sestium, cum idem laudes Milonem? an qui sua tecta defendit, qui ab aris focis ferrum flammamque depellit, qui sibi licere vult tuto esse in foro, in templo, in curia, iure praesidium comparat: qui vulneribus, quae cernit cotidie toto corpore, monetur ut aliquo praesidio caput et cervices et iugulum ac latera tutetur, hunc de vi accusandum putas?\nquis enim nostrum, iudices, ignorat ita naturam rerum tulisse ut quodam tempore homines nondum neque naturali neque civili iure descripto fusi per agros ac dispersi vagarentur, tantumque haberent quantum manu ac viribus per caedem ac vulnera aut eripere aut retinere potuissent? qui igitur primi virtute et consilio praestanti exstiterunt, ii perspecto genere humanae docilitatis atque ingeni dissupatos unum in locum congregarunt eosque ex feritate illa ad iustitiam atque ad mansuetudinem transduxerunt. tum res ad communem utilitatem, quas publicas appellamus, tum conventicula hominum, quae postea civitates nominatae sunt, tum domicilia coniuncta, quas urbis dicimus, invento et divino iure et humano moenibus saepserunt.\natque inter hanc vitam perpolitam humanitate et illam immanem nihil tam interest quam ius atque vis. Horum utro uti nolumus, altero est utendum. vim volumus exstingui, ius valeat necesse est, id est iudicia, quibus omne ius continetur; iudicia displicent aut nulla sunt, vis dominetur necesse est. hoc vident omnes: Milo et vidit et fecit, ut ius experiretur, vim depelleret. altero uti voluit, ut virtus audaciam vinceret; altero usus necessario est, ne virtus ab audacia vinceretur. eademque ratio fuit Sesti, si minus in accusando—neque enim per omnis fuit idem fieri necesse—at certe in necessitate defendendae salutis suae praesidioque contra vim et manum comparando.\nO di immortales! quemnam ostenditis exitum nobis? quam spem rei publicae datis? quotus quisque invenietur tanta virtute vir qui optimam quamque causam rei publicae amplectatur, qui bonis viris deserviat, qui solidam laudem veramque quaerat? cum sciat duo illa rei publicae paene fata, Gabinium et Pisonem, alterum haurire cotidie ex pacatissimis atque opulentissimis Syriae gazis innumerabile pondus auri, bellum inferre quiescentibus, ut eorum veteres inlibatasque divitias in profundissimum libidinum suarum gurgitem profundat, villam aedificare in oculis omnium tantam tugurium ut iam videatur esse illa villa quam ipse tribunus plebis pictam olim in contionibus explicabat, quo fortissimum ac summum civem in invidiam homo castus ac non cupidus vocaret;\nalterum Thracibus ac Dardanis primum pacem maxima pecunia vendidisse, deinde, ut illi pecuniam conficere possent, vexandam iis Macedoniam et spoliandam tradidisse, eundemque bona creditorum, civium Romanorum, cum debitoribus Graecis divisisse, cogere pecunias maximas a Dyrrachinis, spoliare Thessalos, certam Achaeis in annos singulos pecuniam imperavisse neque tamen ullo in publico aut religioso loco signum aut tabulam aut ornamentum reliquisse; illos sic inludere quibus omne supplicium atque omnis iure optimo poena debetur, reos esse hos duos quos videtis. omitto iam Numerium, Serranum, Aelium, quisquilias seditionis Clodianae; sed tamen hi quoque etiam nunc volitant, ut videtis, nec, dum vos de vobis aliquid timebitis, illi umquam de se pertimescent.\nnam quid ego de aedili ipso loquar, qui etiam diem dixit et accusavit de vi Milonem? neque hic tamen ulla umquam iniuria adducetur ut eum tali virtute tantaque firmitate animi se in rem publicam fuisse paeniteat; sed qui haec vident adulescentes quonam suas mentis conferent? ille qui monumenta publica, qui aedis sacras, qui domos inimicorum suorum oppugnavit excidit incendit, qui stipatus semper sicariis, saeptus armatis, munitus indicibus fuit, quorum hodie copia redundat, qui et peregrinam manum facinerosorum concitavit et servos ad caedem idoneos emit et in tribunatu carcerem totum in forum effudit, volitat aedilis, accusat eum qui aliqua ex parte eius furorem exsultantem repressit: hic qui se est tutatus sic ut in privata re deos penatis suos, in re publica iura tribunatus atque auspicia defenderet, accusare eum moderate a quo ipse nefarie accusatur per senatus auctoritatem non est situs.\nnimirum hoc illud est quod de me potissimum tu in accusatione quaesisti, quae esset nostra natio optimatium; sic enim dixisti. rem quaeris praeclaram iuventuti ad discendum nec mihi difficilem ad perdocendum; de qua pauca, iudices, dicam, et, ut arbitror, nec ab utilitate eorum qui audient, nec ab officio vestro, nec ab ipsa causa P. Sesti abhorrebit oratio mea.\nduo genera semper in hac civitate fuerunt eorum qui versari in re publica atque in ea se excellentius gerere studuerunt; quibus ex generibus alteri se popularis, alteri optimates et haberi et esse voluerunt. qui ea quae faciebant quaeque dicebant multitudini iucunda volebant esse, populares, qui autem ita se gerebant ut sua consilia optimo cuique probarent, optimates habebantur.\nquis ergo iste optimus quisque? numero, si quaeris, innumerabiles, neque enim aliter stare possemus; sunt principes consili publici, sunt qui eorum sectam sequuntur, sunt maximorum ordinum homines, quibus patet curia, sunt municipales rusticique Romani, sunt negoti gerentes, sunt etiam libertini optimates. numerus, ut dixi, huius generis late et varie diffusus est; sed genus universum, ut tollatur error, brevi circumscribi et definiri potest. omnes optimates sunt qui neque nocentes sunt nec natura improbi nec furiosi nec malis domesticis impediti. esto igitur ut ii sint, quam tu nationem appellasti, qui et integri sunt et sani et bene de rebus domesticis constituti. Horum qui voluntati, commodis, opinionibus in gubernanda re publica serviunt, defensores optimatium ipsique optimates gravissimi et clarissimi cives numerantur et principes civitatis.\nquid est igitur propositum his rei publicae gubernatoribus quod intueri et quo cursum suum derigere debeant? id quod est praestantissimum maximeque optabile omnibus sanis et bonis et beatis, cum dignitate otium. hoc qui volunt, omnes optimates, qui efficiunt, summi viri et conservatores civitatis putantur; neque enim rerum gerendarum dignitate homines ecferri ita convenit ut otio non prospiciant, neque ullum amplexari otium quod abhorreat a dignitate.\nhuius autem otiosae dignitatis haec fundamenta sunt, haec membra, quae tuenda principibus et vel capitis periculo defendenda sunt: religiones, auspicia, potestates magistratuum, senatus auctoritas, leges, mos maiorum, iudicia, iuris dictio, fides, provinciae, socii, imperi laus, res militaris, aerarium.\nharum rerum tot atque tantarum esse defensorem et patronum magni animi est, magni ingeni magnaeque constantiae. etenim in tanto civium numero magna multitudo est eorum qui aut propter metum poenae, peccatorum suorum conscii, novos motus conversionesque rei publicae quaerant, aut qui propter insitum quendam animi furorem discordiis civium ac seditione pascantur, aut qui propter implicationem rei familiaris communi incendio malint quam suo deflagrare. qui cum tutores sunt et duces suorum studiorum vitiorumque nacti, in re publica fluctus excitantur, ut vigilandum sit iis qui sibi gubernacula patriae depoposcerunt, enitendumque omni scientia ac diligentia ut, conservatis iis quae ego paulo ante fundamenta ac membra esse dixi, tenere cursum possint et capere oti illum portum et dignitatis.\nhanc ego viam, iudices, si aut asperam atque arduam aut plenam esse periculorum aut insidiarum negem, mentiar, praesertim cum id non modo intellexerim semper, sed etiam praeter ceteros senserim.\nmaioribus praesidiis et copiis oppugnatur res publica quam defenditur, propterea quod audaces homines et perditi nutu impelluntur et ipsi etiam sponte sua contra rem publicam incitantur, boni nescio quo modo tardiores sunt et principiis rerum neglectis ad extremum ipsa denique necessitate excitantur, ita ut non numquam cunctatione ac tarditate, dum otium volunt etiam sine dignitate retinere, ipsi utrumque amittant.\npropugnatores autem rei publicae qui esse voluerunt, si leviores sunt, desciscunt, si timidiores, desunt: permanent illi soli atque omnia rei publicae causa perferunt qui sunt tales qualis pater tuus, M. Scaure, fuit, qui a C. Graccho usque ad Q. Varium seditiosis omnibus restitit, quem numquam ulla vis, ullae minae, ulla invidia labefecit; aut qualis Q. Metellus, patruus matris tuae, qui cum florentem hominem in populari ratione, L. Saturninum, censor notasset, cumque insitivum Gracchum contra vim multitudinis incitatae censu prohibuisset, cumque in eam legem quam non iure rogatam iudicarat iurare unus noluisset, de civitate maluit quam de sententia demoveri; aut, ut vetera exempla, quorum est copia digna huius imperi gloria, relinquam, neve eorum aliquem qui vivunt nominem, qualis nuper Q. Catulus fuit, quem neque periculi tempestas neque honoris aura potuit umquam de suo cursu aut spe aut metu demovere.\nhaec imitamini, per deos immortalis, qui dignitatem, qui laudem, qui gloriam quaeritis! haec ampla sunt, haec divina, haec immortalia; haec fama celebrantur, monumentis annalium mandantur, posteritati propagantur. est labor, non nego; pericula magna, fateor; múltae insidiae súnt bonis verissime dictum est; sed te íd quod multi invídeant multique éxpetant inscítiast, inquit, póstulare, nísi laborem súmma cum cura écferas. nollem idem alio loco dixisset, quod exciperent improbi cives, óderint, dum métuant; praeclara enim illa praecepta dederat iuventuti.\nsed tamen haec via ac ratio rei publicae capessendae olim erat magis pertimescenda, cum multis in rebus multitudinis studium aut populi commodum ab utilitate rei publicae discrepabat. tabellaria lex ab L. Cassio ferebatur: populus libertatem agi putabat suam; dissentiebant principes et in salute optimatium temeritatem multitudinis et tabellae licentiam pertimescebant. agrariam Ti. Gracchus legem ferebat: grata erat populo; fortunae constitui tenuiorum videbantur; nitebantur contra optimates, quod et discordiam excitari videbant et, cum locupletes possessionibus diuturnis moverentur, spoliari rem publicam propugnatoribus arbitrabantur. frumentariam legem C. Gracchus ferebat: iucunda res plebei, victus enim suppeditabatur large sine labore; repugnabant boni, quod et ab industria plebem ad desidiam avocari putabant et aerarium exhauriri videbant.\nmulta etiam nostra memoria, quae consulto praetereo, fuerunt in ea contentione ut popularis cupiditas a consilio principum dissideret. nunc iam nihil est quod populus a delectis principibusque dissentiat: nec flagitat rem ullam neque novarum rerum est cupidus et otio suo et dignitate optimi cuiusque et universae rei publicae gloria delectatur. itaque homines seditiosi ac turbulenti, quia nulla iam largitione populum Romanum concitare possunt, quod plebes perfuncta gravissimis seditionibus ac discordiis otium amplexatur, conductas habent contiones, neque id agunt ut ea dicant aut ferant quae illi velint audire qui in contione sunt, sed pretio ac mercede perficiunt ut, quicquid dicant, id illi velle audire videantur.\nnum vos existimatis Gracchos aut Saturninum aut quemquam illorum veterum qui populares habebantur ullum umquam in contione habuisse conductum? nemo habuit; ipsa enim largitio et spes commodi propositi sine mercede ulla multitudinem concitabat. itaque temporibus illis, qui populares erant, offendebant illi quidem apud gravis et honestos homines, sed populi iudiciis atque omni significatione florebant. his in theatro plaudebatur, hi suffragiis quod contenderant consequebantur, horum homines nomen, orationem, vultum, incessum amabant. qui autem adversabantur ei generi, graves et magni homines habebantur; sed valebant in senatu multum, apud bonos viros plurimum, multitudini iucundi non erant; suffragiis offendebatur saepe eorum voluntas; plausum vero etiam si quis eorum aliquando acceperat, ne quid peccasset pertimescebat. ac tamen, si quae res erat maior, idem ille populus horum auctoritate maxime commovebatur.\nnunc, nisi me fallit, in eo statu civitas est ut, si operas conductorum removeris, omnes idem de re publica sensuri esse videantur. etenim tribus locis significari maxime de re publica populi Romani iudicium ac voluntas potest, contione, comitiis, ludorum gladiatorumque consessu. quae contio fuit per hos annos, quae quidem esset non conducta sed vera, in qua populi Romani consensus non perspici posset? habitae sunt multae de me a gladiatore sceleratissimo, ad quas nemo adibat incorruptus, nemo integer; nemo illum foedum vultum aspicere, nemo furialem vocem bonus audire poterat. erant illae contiones perditorum hominum necessario turbulentae.\nhabuit de eodem me P. Lentulus consul contionem: concursus est populi Romani factus; omnes ordines, tota in illa contione Italia constitit. egit causam summa cum gravitate copiaque dicendi tanto silentio, tanta adprobatione omnium, nihil ut umquam videretur tam populare ad populi Romani auris accidisse. productus est ab eo Cn. Pompeius, qui se non solum auctorem meae salutis, sed etiam supplicem populo Romano praebuit. huius oratio ut semper gravis et grata in contionibus fuit, sic contendo numquam neque sententiam eius auctoritate neque eloquentiam iucunditate fuisse maiore.\nquo silentio sunt auditi de me ceteri principes civitatis! quos idcirco non appello hoc loco ne mea oratio, si minus de aliquo dixero, ingrata, si satis de omnibus, infinita esse videatur. cedo nunc eiusdem illius inimici mei de me eodem ad verum populum in campo Martio contionem! quis non modo adprobavit, sed non indignissimum facinus putavit illum non dicam loqui, sed vivere ac spirare? quis fuit qui non eius voce maculari rem publicam, seque si eum audiret scelere adstringi arbitraretur?\nvenio ad comitia, sive magistratuum placet sive legum. leges videmus saepe ferri multas. omitto eas quae feruntur ita vix ut quini, et ii ex aliena tribu, qui suffragium ferant reperiantur. de me, quem tyrannum atque ereptorem libertatis esse dicebat illa ruina rei publicae, dicit se legem tulisse. quis est qui se, cum contra me ferebatur, inisse suffragium confiteatur? Cum autem de me eodem ex senatus consulto comitiis centuriatis ferebatur, quis est qui non profiteatur se adfuisse et suffragium de salute mea tulisse? Vtra igitur causa popularis debet videri: in qua omnes honestates civitatis, omnes aetates, omnes ordines una consentiunt, an in qua furiae concitatae tamquam ad funus rei publicae convolant?\nan sicubi aderit Gellius, homo et fratre indignus, viro clarissimo atque optimo consule, et ordine equestri, cuius ille ordinis nomen retinet, ornamenta confecit, id erit populare? est enim homo iste populo Romano deditus. nihil vidi magis; qui, cum eius adulescentia in amplissimis honoribus summi viri, L. Philippi vitrici, florere potuisset, usque eo non fuit popularis ut bona solus comesset; deinde ex impuro adulescente et petulante, postea quam rem paternam ab idiotarum divitiis ad philosophorum reculam perduxit, Graeculum se atque otiosum putari voluit, studio litterarum se subito dedidit. nihil sane Actaei iuvabant anagnostae, libelli pro vino etiam saepe oppignerabantur; manebat insaturabile abdomen, copiae deficiebant. itaque semper versabatur in spe rerum novarum, otio et tranquillitate rei publicae consenescebat.\necquae seditio umquam fuit in qua non ille princeps? ecqui seditiosus cui ille non familiaris? ecquae turbulenta contio cuius ille non concitator? cui bene dixit umquam bono? bene dixit? immo quem fortem et bonum civem non petulantissime est insectatus? qui, ut credo, non libidinis causa, sed ut plebicola videretur, libertinam duxit uxorem.\nis de me suffragium tulit, is adfuit, is interfuit epulis et gratulationibus parricidarum; in quo tamen est me ultus, cum illo ore inimicos est meos saviatus. qui quasi mea culpa bona perdiderit, ita ob eam ipsam causam est mihi inimicus, quia nihil habet. Vtrum ego tibi patrimonium eripui, Gelli, an tu comedisti? quid? tu meo periculo, gurges ac vorago patrimoni, helluabare, ut, si ego consul rem publicam contra te et gregalis tuos defendissem, in civitate esse me nolles? te nemo tuorum videre vult, omnes aditum, sermonem, congressum tuum fugiunt: te sororis filius Postumius, adulescens gravis, senili iudicio, notavit, cum in magno numero tutorem liberis non instituit. sed elatus odio et meo et rei publicae nomine, quorum ille utri sit inimicior nescio, plura dixi quam dicendum fuit in furiosissimum atque egentissimum ganeonem.\nilluc revertor: contra me cum sit actum, capta urbe atque oppressa, Gellium, Firmidium, Titium, eiusdem modi furias illis mercennariis gregibus duces et auctores fuisse, cum ipse lator nihil ab horum turpitudine, audacia, sordibus abhorreret. at cum de dignitate mea ferebatur, nemo sibi nec valetudinis excusationem nec senectutis satis iustam putavit; nemo fuit qui se non rem publicam mecum simul revocare in suas sedis arbitraretur.\nvideamus nunc comitia magistratuum. fuit conlegium nuper tribunicium, in quo tres minime, vehementer duo populares existimabantur. ex iis qui populares non habebantur, quibus in illo genere conductarum contionum consistendi potestas non erat, duo a populo Romano praetores video esse factos; et, quantum sermonibus vulgi et suffragiis intellegere potui, prae se populus Romanus ferebat sibi illum in tribunatu Cn. Domiti animum constantem et egregium et Q. Anchari fidem ac fortitudinem, etiam si nihil agere potuissent, tamen voluntate ipsa gratum fuisse. iam de C. Fannio quae sit existimatio videmus: quod iudicium populi Romani in honoribus eius futurum sit, nemini dubium esse debet.\nquid? populares illi duo quid egerunt? alter, qui tamen se continuerat, tulerat nihil, senserat tantum de re publica aliud atque homines exspectabant, vir et bonus et innocens et bonis viris semper probatus, quod parum videlicet intellexit in tribunatu quid vero populo probaretur, et quod illum esse populum Romanum qui in contione erat arbitrabatur, non tenuit eum locum in quem, nisi popularis esse voluisset, facillime pervenisset. alter, qui ita se in populari ratione iactarat ut auspicia, legem Aeliam, senatus auctoritatem, consulem, conlegas, bonorum iudicium nihili putaret, aedilitatem petivit cum bonis viris et hominibus primis sed non praestantissimis opibus et gratia: tribum suam non tulit, Palatinam denique, per quam omnes illae pestes vexare rem publicam dicebantur, perdidit, nec quicquam illis comitiis quod boni viri vellent nisi repulsam tulit. videtis igitur populum ipsum, ut ita dicam, iam non esse popularem, qui ita vehementer eos qui populares habentur respuat, eos autem qui ei generi adversantur honore dignissimos iudicet.\nveniamus ad ludos; facit enim, iudices, vester iste in me animorum oculorumque coniectus ut mihi iam licere putem remissiore uti genere dicendi. comitiorum et contionum significationes sunt interdum verae, sunt non numquam vitiatae atque corruptae; theatrales gladiatoriique consessus dicuntur omnino solere levitate non nullorum emptos plausus exilis et raros excitare; ac tamen facile est, cum id fit, quem ad modum et a quibus fiat, et quid integra multitudo faciat videre. quid ego nunc dicam quibus viris aut cui generi civium maxime plaudatur? neminem vestrum fallit. sit hoc sane leve, quod non ita est, quoniam optimo cuique impertitur; sed, si est leve, homini gravi leve est, ei vero qui pendet rebus levissimis, qui rumore et, ut ipsi loquuntur, favore populi tenetur et ducitur, plausum immortalitatem, sibilum mortem videri necesse est.\nex te igitur, Scaure, potissimum quaero, qui ludos apparatissimos magnificentissimosque fecisti, ecquis istorum popularium tuos ludos aspexerit, ecquis se theatro populoque Romano commiserit. ipse ille maxime ludius, non solum spectator sed actor et acroama, qui omnia sororis embolia novit, qui in coetum mulierum pro psaltria adducitur, nec tuos ludos aspexit in illo ardenti tribunatu suo nec ullos alios nisi eos a quibus vix vivus effugit. semel, inquam, se ludis homo popularis commisit omnino, cum in templo virtutis honos habitus esset virtuti, Gaique Mari, conservatoris huius imperi, monumentum municipi eius et rei publicae defensori sedem ad salutem praebuisset.\nquo quidem tempore quid populus Romanus sentire se ostenderet utroque in genere declaratum est: primum cum audito senatus consulto rei ipsi atque absenti senatui plausus est ab universis datus, deinde cum senatoribus singulis spectatum e senatu redeuntibus: cum vero ipse qui ludos faciebat consul adsedit, stantes ei manibus passis gratias agentes et lacrimantes gaudio suam erga me benivolentiam ac misericordiam declararunt. at cum ille furibundus incitata illa sua vaecordi mente venisset, vix se populus Romanus tenuit, vix homines odium suum a corpore eius impuro atque infando represserunt; voces quidem et palmarum intentus et maledictorum clamorem omnes profuderunt.\nsed quid ego populi Romani animum virtutemque commemoro, libertatem iam ex diuturna servitute dispicientis, in eo homine cui tum petenti iam aedilitatem ne histriones quidem coram sedenti pepercerunt? nam cum ageretur togata Simulans, ut opinor, caterva tota clarissima concentione in ore impuri hominis imminens contionata est: huic, Tite,tua póst principia atque éxitus vitiósae vitae—! sedebat exanimatus, et is qui antea cantorum convicio contiones celebrare suas solebat cantorum ipsorum vocibus eiciebatur. et quoniam facta mentio est ludorum, ne illud quidem praetermittam, in magna varietate sententiarum numquam ullum fuisse locum, in quo aliquid a poeta dictum cadere in tempus nostrum videretur, quod aut populum universum fugeret aut non exprimeret ipse actor.\net quaeso hoc loco, iudices, ne qua levitate me ductum ad insolitum genus dicendi labi putetis, si de poetis, de histrionibus, de ludis in iudicio loquar.\nnon sum tam ignarus, iudices, causarum, non tam insolens in dicendo, ut omni ex genere orationem aucuper et omnis undique flosculos carpam atque delibem. scio quid gravitas vestra, quid haec advocatio, quid ille conventus, quid dignitas P. Sesti, quid periculi magnitudo, quid aetas, quid honos meus postulet. sed mihi sumpsi hoc loco doctrinam quandam iuventuti, qui essent optimates. in ea explicanda demonstrandum est non esse popularis omnis eos qui putentur. id facillime consequar, si universi populi iudicium verum et incorruptum et si intimos sensus civitatis expressero.\nquid fuit illud quod, recenti nuntio de illo senatus consulto quod factum est in templo virtutis ad ludos scaenamque perlato, consessu maximo summus artifex et me hercule semper partium in re publica tam quam in scaena optimarum, flens et recenti laetitia et mixto dolore ac desiderio mei, egit apud populum Romanum multo gravioribus verbis meam causam quam egomet de me agere potuissem? summi enim poetae ingenium non solum arte sua, sed etiam dolore exprimebat. qua enim vi: quí rem publicám certo animo adiúverit,státuerit, steterít cum Achivis— vobiscum me stetisse dicebat, vestros ordines demonstrabat! revocabatur ab universis— ré dubiahaút dubitarit vítam offerre néc capiti pepércerit.\nhaec quantis ab illo clamoribus agebantur! cum iam omisso gestu verbis poetae et studio actoris et exspectationi nostrae plauderetur: súmmum amicum súmmo in bello— nam illud ipse actor adiungebat amico animo et fortasse homines propter aliquod desiderium adprobabant: súmmo ingenio praéditum.\niam illa quanto cum gemitu populi Romani ab eodem paulo post in eadem fabula sunt acta! O páter— me, me ille absentem ut patrem deplorandum putabat, quem Q. Catulus, quem multi alii saepe in senatu patrem patriae nominarant. quanto cum fletu de illis nostris incendiis ac ruinis, cum patrem pulsum, patriam adflictam deploraret, domum incensam eversamque, sic egit ut, demonstrata pristina fortuna, cum se convertisset, haec ómnia vidi inflámmari fletum etiam inimicis atque invidis excitaret!\npro di immortales! quid? illa quem ad modum dixit idem! quae mihi quidem ita et acta et scripta videntur esse ut vel a Q. Catulo, si revixisset, praeclare posse dici viderentur; is enim libere reprehendere et accusare populi non numquam temeritatem solebat aut errorem senatus: O íngratifici Argívi, immunes Gráii, immemores bénefici! non erat illud quidem verum; non enim ingrati, sed miseri, quibus reddere salutem a quo acceperant non liceret, nec unus in quemquam umquam gratior quam in me universi; sed tamen illud scripsit disertissimus poeta pro me, egit fortissimus actor, non solum optimus, de me, cum omnis ordines demonstraret, senatum, equites Romanos, universum populum Romanum accusaret: éxsulare sínitis, sistis pélli, pulsum pátimini! quae tum significatio fuerit omnium, quae declaratio voluntatis ab universo populo Romano in causa hominis non popularis, equidem audiebam: existimare facilius possunt qui adfuerunt.\net quoniam huc me provexit oratio, histrio casum meum totiens conlacrimavit, cum ita dolenter ageret causam meam ut vox eius illa praeclara lacrimis impediretur; neque poetae, quorum ego semper ingenia dilexi, tempori meo defuerunt; eaque populus Romanus non solum plausu sed etiam gemitu suo comprobavit. Vtrum igitur haec Aesopum potius pro me aut Accium dicere oportuit, si populus Romanus liber esset, an principes civitatis? nominatim sum appellatus in Bruto: Túllius, qui líbertatem cívibus stabilíverat. miliens revocatum est. Parumne videbatur populus Romanus iudicare id a me et a senatu esse constitutum quod perditi cives sublatum per nos criminabantur?\nmaximum vero populi Romani iudicium universi consessu gladiatorio declaratum est; erat enim munus Scipionis, dignum et eo ipso et illo Metello cui dabatur. id autem spectaculi genus erat quod omni frequentia atque omni genere hominum celebratur, quo multitudo maxime delectatur. in hunc consessum P. Sestius tribunus plebis, cum ageret nihil aliud in eo magistratu nisi meam causam, venit et se populo dedit non plausus cupiditate, sed ut ipsi inimici nostri voluntatem universi populi viderent: venit, ut scitis, a columna Maenia: tantus est ex omnibus spectaculis usque a Capitolio, tantus ex fori cancellis plausus excitatus, ut numquam maior consensio aut apertior populi Romani universi fuisse ulla in causa diceretur.\nubi erant tum illi contionum moderatores, legum domini, civium expulsores? Aliusne est aliquis improbis civibus peculiaris populus, cui nos offensi invisique fuerimus?\nequidem existimo nullum tempus esse frequentioris populi quam illud gladiatorium, neque contionis ullius neque vero ullorum comitiorum. haec igitur innumerabilis hominum multitudo, haec populi Romani tanta significatio sine ulla varietate universi, cum illis ipsis diebus de me actum iri putaretur, quid declaravit nisi optimorum civium salutem et dignitatem populo Romano caram esse universo?\nat vero ille praetor, qui de me non patris, avi, proavi, maiorum denique suorum omnium, sed Graeculorum instituto contionem interrogare solebat, velletne me redire, et, cum erat reclamatum semivivis mercennariorum vocibus, populum Romanum negare dicebat, is, cum cotidie gladiatores spectaret, numquam est conspectus cum veniret. emergebat subito, cum sub tabulas subrepserat, ut matér, te appello dicturus videretur; itaque illa via latebrosior, qua spectatum ille veniebat, Appia iam vocabatur; qui tamen quoquo tempore conspectus erat, non modo gladiatores sed equi ipsi gladiatorum repentinis sibilis extimescebant.\nvidetisne igitur quantum intersit inter populum Romanum et contionem? dominos contionum omni odio populi notari, quibus autem consistere in operarum contionibus non liceat, eos omni populi Romani significatione decorari?\ntu mihi etiam M. Atilium Regulum commemoras, qui redire ipse Carthaginem sua voluntate ad supplicium quam sine iis captivis a quibus ad senatum missus erat Romae manere maluerit, et mihi negas optandum reditum fuisse per familias comparatas et homines armatos? vim scilicet ego desideravi, qui, dum vis fuit, nihil egi, et quem, si vis non fuisset, nulla res labefactare potuisset.\nhunc ego reditum repudiarem, qui ita florens fuit ut verear ne quis me studio gloriae putet idcirco exisse ut ita redirem? quem enim umquam senatus civem nisi me nationibus exteris commendavit? cuius umquam propter salutem nisi meam senatus publice sociis populi Romani gratias egit? de me uno patres conscripti decreverunt ut, qui provincias cum imperio obtinerent, qui quaestores legatique essent, salutem et vitam custodirent: in una mea causa post Romam conditam factum est ut litteris consularibus ex senatus consulto cuncta ex Italia omnes qui rem publicam salvam vellent convocarentur. quod numquam senatus in universae rei publicae periculo decrevit, id in unius mea salute conservanda decernendum putavit. quem curia magis requisivit, quem forum luxit? quem aeque ipsa tribunalia desideraverunt? omnia discessu meo deserta, horrida, muta, plena luctus et maeroris fuerunt. quis est Italiae locus in quo non fixum sit in publicis monumentis studium salutis meae, testimonium dignitatis?\nnam quid ego illa de me divina senatus consulta commemorem? vel quod in templo Iovis optimi maximi factum est, cum vir is qui tripertitas orbis terrarum oras atque regiones tribus triumphis adiunctas huic imperio notavit, de scripto sententia dicta, mihi uni testimonium patriae conservatae dedit; cuius sententiam ita frequentissimus senatus secutus est ut unus dissentiret hostis, idque ipsum tabulis publicis mandaretur ad memoriam posteri temporis sempiternam: vel quod est postridie decretum in curia populi ipsius Romani, et eorum qui ex municipiis convenerant admonitu, ne quis de caelo servaret, ne quis moram ullam adferret; si quis aliter fecisset, eum plane eversorem rei publicae fore idque senatum gravissime laturum, et ut statim de eius facto referretur. qua gravitate sua cum frequens senatus non nullorum scelus audaciamque tardasset, tamen illud addidit, ut, si diebus quinque quibus agi de me potuisset non esset actum, redirem in patriam dignitate omni reciperata.\ndecrevit eodem tempore senatus ut iis qui ex tota Italia salutis meae causa convenerant agerentur gratiae, atque ut idem ad res redeuntes ut venirent rogarentur.\nhaec erat studiorum in mea salute contentio ut ii qui a senatu de me rogabantur eidem senatui pro me supplicarent. atque ita in his rebus unus est solus inventus qui ab hac tam impensa voluntate bonorum palam dissideret, ut etiam Q. Metellus consul, qui mihi vel maxime ex magnis contentionibus rei publicae fuisset inimicus, de mea salute rettulerit: qui excitatus cum summa auctoritate P. Servili tum incredibili quadam gravitate dicendi, cum ille omnis prope ab inferis evocasset Metellos et ad illius generis, quod sibi cum eo commune esset, dignitatem propinqui sui mentem a Clodianis latrociniis reflexisset, cumque eum ad domestici exempli memoriam et ad Numidici illius Metelli casum vel gloriosum vel gravem convertisset, conlacrimavit vir egregius ac vere Metellus totumque se P. Servilio dicenti etiam tum tradidit, nec illam divinam gravitatem plenam antiquitatis diutius homo eiusdem sanguinis potuit sustinere et mecum absens beneficio suo rediit in gratiam.\nquod certe, si est aliqui sensus in morte praeclarorum virorum, cum omnibus Metellis tum vero uni viro fortissimo et praestantissimo civi gratissimum, fratri suo, fecit, socio laborum, periculorum, consiliorum meorum.\nreditus vero meus qui fuerit quis ignorat? quem ad modum mihi advenienti tamquam totius Italiae atque ipsius patriae dextram porrexerint Brundisini, cum ipsis Nonis Sextilibus idem dies adventus mei fuisset reditusque natalis, idem carissimae filiae, quam ex gravissimo tum primum desiderio luctuque conspexi, idem etiam ipsius coloniae Brundisinae, idem salutis, cumque me domus eadem optimorum et doctissimorum virorum, M. Laeni Flacci et patris et fratris eius, laetissima accepisset, quae proximo anno maerens receperat et suo praesidio periculoque defenderat. cunctae itinere toto urbes Italiae festos dies agere adventus mei videbantur, viae multitudine legatorum undique missorum celebrabantur, ad urbem accessus incredibili hominum multitudine et gratulatione florebat, iter a porta, in Capitolium adscensus, domum reditus erat eius modi ut summa in laetitia illud dolerem, civitatem tam gratam tam miseram atque oppressam fuisse.\nhabes igitur quod ex me quaesisti, qui essent optimates. non est natio, ut dixisti; quod ego verbum agnovi; est enim illius a quo uno maxime P. Sestius se oppugnari videt, hominis eius qui hanc nationem deleri et concidi cupivit, qui C. Caesarem, mitem hominem et a caede abhorrentem, saepe increpuit, saepe accusavit, cum adfirmaret illum numquam, dum haec natio viveret, sine cura futurum. nihil profecit de universis: de me agere non destitit; me oppugnavit, primum per indicem Vettium, quem in contione de me et de clarissimis viris interrogavit,â€”in quo tamen eos civis coniunxit eodem periculo et crimine, ut a me inierit gratiam quod me cum amplissimis et fortissimis viris congregavit.\nsed postea mihi nullo meo merito, nisi quod bonis placere cupiebam, omnis est insidias sceleratissime machinatus. ille ad eos a quibus audiebatur cotidie aliquid de me ficti adferebat; ille hominem mihi amicissimum, Cn. Pompeium, monebat ut meam domum metueret atque a me ipso caveret; ille se sic cum inimico meo copularat ut illum meae proscriptionis, quam adiuvabat, Sex. Clodius, homo iis dignissimus quibuscum vivit, tabulam esse, se scriptorem esse diceret; ille unus ordinis nostri discessu meo, luctu vestro palam exsultavit. de quo ego, cum cotidie rueret, verbum feci, iudices, numquam; neque putavi, cum omnibus machinis ac tormentis, vi, exercitu, copiis oppugnarer, de uno sagittario me queri convenire. Acta mea sibi ait displicere. quis nescit? qui legem meam contemnat, quae dilucide vetat gladiatores biennio quo quis petierit aut petiturus sit dare.\nin quo eius temeritatem satis mirari, iudices, non queo. facit apertissime contra legem; facit is qui neque elabi ex iudicio iucunditate sua neque emitti gratia potest, neque opibus et potentia leges ac iudicia perfringere. quae res hominem impellit ut sit tam intemperans iste nimia gloriae cupiditate? familiam gladiatoriam, credo, nactus est speciosam, nobilem, gloriosam; norat studia populi, videbat clamores et concursus futuros. hac exspectatione elatus homo flagrans cupiditate gloriae tenere se non potuit quin eos gladiatores induceret, quorum esset ipse pulcherrimus. si ob eam causam peccaret, pro recenti populi Romani in se beneficio populari studio elatus, tamen ignosceret nemo: cum vero ne de venalibus quidem homines electos, sed ex ergastulis emptos nominibus gladiatoriis ornarit, et sortito alios Samnitis alios provocatores fecerit, tanta licentia, tanta legum contemptio nonne quem habitura sit exitum pertimescit?\nsed habet defensiones duas: primum do, inquit, bestiarios: lex scripta de gladiatoribus. festive! accipite aliquid etiam acutius. dicet se non gladiatores, sed unum gladiatorem dare et totam aedilitatem in munus hoc transtulisse. praeclara aedilitas! unus leo, ducenti bestiarii. verum utatur hac defensione: cupio eum suae causae confidere; solet enim tribunos plebis appellare et vi iudicium disturbare, cum diffidit. quem non tam admiror, quod meam legem contemnit hominis inimici, quam quod sic statuit, omnino consularem legem nullam putare. Caeciliam Didiam, Liciniam Iuniam contempsit. etiamne eius quem sua lege et suo beneficio ornatum, munitum, armatum solet gloriari, C. Caesaris, legem de pecuniis repetundis non putat esse legem? et aiunt alios esse qui acta Caesaris rescindant, cum haec optima lex et ab illo socero eius et ab hoc adsecula neglegatur! et cohortari ausus est accusator in hac causa vos, iudices, ut aliquando essetis severi, aliquando medicinam adhiberetis rei publicae. non ea est medicina, cum sanae parti corporis scalpellum adhibetur atque integrae, carnificina est ista et crudelitas: ei medentur rei publicae qui exsecant pestem aliquam tamquam strumam civitatis.\nsed ut extremum habeat aliquid oratio mea, et ut ego ante dicendi finem faciam quam vos me tam attente audiendi, concludam illud de optimatibus eorumque principibus ac rei publicae defensoribus, vosque, adulescentes, et qui nobiles estis, ad maiorum vestrorum imitationem excitabo, et qui ingenio ac virtute nobilitatem potestis consequi, ad eam rationem in qua multi homines novi et honore et gloria floruerunt cohortabor.\nhaec est una via, mihi credite, et laudis et dignitatis et honoris, a bonis viris sapientibus et bene natura constitutis laudari et diligi; nosse discriptionem civitatis a maioribus nostris sapientissime constitutam; qui cum regum potestatem non tulissent, ita magistratus annuos creaverunt ut consilium senatus rei publicae praeponerent sempiternum, deligerentur autem in id consilium ab universo populo aditusque in illum summum ordinem omnium civium industriae ac virtuti pateret. senatum rei publicae custodem, praesidem, propugnatorem conlocaverunt; huius ordinis auctoritate uti magistratus et quasi ministros gravissimi consili esse voluerunt; senatum autem ipsum proximorum ordinum splendorem confirmare, plebis libertatem et commoda tueri atque augere voluerunt.\nhaec qui pro virili parte defendunt optimates sunt, cuiuscumque sunt ordinis; qui autem praecipue suis cervicibus tanta munia atque rem publicam sustinent, hi semper habiti sunt optimatium principes, auctores et conservatores civitatis. huic hominum generi fateor, ut ante dixi, multos adversarios, inimicos, invidos esse, multa proponi pericula, multas inferri iniurias, magnos esse experiundos et subeundos labores; sed mihi omnis oratio est cum virtute non cum desidia, cum dignitate non cum voluptate, cum iis qui se patriae, qui suis civibus, qui laudi, qui gloriae, non qui somno et conviviis et delectationi natos arbitrantur. nam si qui voluptatibus ducuntur et se vitiorum inlecebris et cupiditatium lenociniis dediderunt, missos faciant honores, ne attingant rem publicam, patiantur virorum fortium labore se otio suo perfrui.\nqui autem bonam famam bonorum, quae sola vere gloria nominari potest, expetunt, aliis otium quaerere debent et voluptates, non sibi. sudandum est iis pro communibus commodis, adeundae inimicitiae, subeundae saepe pro re publica tempestates: cum multis audacibus, improbis, non numquam etiam potentibus dimicandum. haec audivimus de clarissimorum virorum consiliis et factis, haec accepimus, haec legimus. neque eos in laude positos videmus qui incitarunt aliquando populi animos ad seditionem, aut qui largitione caecarunt mentis imperitorum, aut qui fortis et claros viros et bene de re publica meritos in invidiam aliquam vocaverunt. levis hos semper nostri homines et audacis et malos et perniciosos civis putaverunt. at vero qui horum impetus et conatus represserunt, qui auctoritate, qui fide, qui constantia, qui magnitudine animi consiliis audacium restiterunt, hi graves, hi principes, hi duces, hi auctores huius dignitatis atque imperi semper habiti sunt.\nac ne quis ex nostro aut aliquorum praeterea casu hanc vitae viam pertimescat, unus in hac civitate, quem quidem ego possum dicere, praeclare vir de re publica meritus, L. Opimius, indignissime concidit; cuius monumentum celeberrimum in foro, sepulcrum desertissimum in litore Dyrrachino relictum est. atque hunc tamen flagrantem invidia propter interitum C. Gracchi semper ipse populus Romanus periculo liberavit: alia quaedam civem egregium iniqui iudici procella pervertit. ceteri vero aut, repentina vi perculsi ac tempestate populari, per populum tamen ipsum recreati sunt atque revocati, aut omnino invulnerati inviolatique vixerunt. at vero ii qui senatus consilium, qui auctoritatem bonorum, qui instituta maiorum neglexerunt et imperitae aut concitatae multitudini iucundi esse voluerunt, omnes fere rei publicae poenas aut praesenti morte aut turpi exsilio dependerunt.\nquod si apud Atheniensis, homines Graecos, longe a nostrorum hominum gravitate diiunctos, non deerant qui rem publicam contra populi temeritatem defenderent, cum omnes qui ita fecerant e civitate eicerentur; si Themistoclem illum, conservatorem patriae, non deterruit a re publica defendenda nec Miltiadi calamitas, qui illam civitatem paulo ante servarat, nec Aristidi fuga, qui unus omnium iustissimus fuisse traditur; si postea summi eiusdem civitatis viri, quos nominatim appellari non est necesse, propositis tot exemplis iracundiae levitatisque popularis tamen suam rem publicam illam defenderunt,—quid nos tandem facere debemus, primum in ea civitate nati unde orta mihi gravitas et magnitudo animi videtur, tum in tanta gloria insistentes ut omnia humana leviora videri debeant, deinde ad eam rem publicam tuendam adgressi quae tanta dignitate est ut eam defendentem occidere optatius sit quam oppugnantem rerum potiri?\nhomines Graeci quos antea nominavi, inique a suis civibus damnati atque expulsi, tamen, quia bene sunt de suis civitatibus meriti, tanta hodie gloria sunt non in Graecia solum sed etiam apud nos atque in ceteris terris, ut eos a quibus illi oppressi sint nemo nominet, horum calamitatem dominationi illorum omnes anteponant. quis Carthaginiensium pluris fuit Hannibale consilio, virtute, rebus gestis, qui unus cum tot imperatoribus nostris per tot annos de imperio et de gloria decertavit? hunc sui cives e civitate eiecerunt: nos etiam hostem litteris nostris et memoria videmus esse celebratum.\nqua re imitemur nostros Brutos, Camillos, Ahalas, Decios, Curios, Fabricios, maximos, Scipiones, Lentulos, Aemilios, innumerabilis alios qui hanc rem publicam stabiliverunt; quos equidem in deorum immortalium coetu ac numero repono. amemus patriam, pareamus senatui, consulamus bonis; praesentis fructus neglegamus, posteritatis gloriae serviamus; id esse optimum putemus quod erit rectissimum; speremus quae volumus, sed quod acciderit feramus; cogitemus denique corpus virorum fortium magnorum hominum esse mortale, animi vero motus et virtutis gloriam sempiternam; neque hanc opinionem si in illo sanctissimo hercule consecratam videmus, cuius corpore ambusto vitam eius et virtutem immortalitas excepisse dicatur, minus existimemus eos qui hanc tantam rem publicam suis consiliis aut laboribus aut auxerint aut defenderint aut servarint esse immortalem gloriam consecutos.\nsed me repente, iudices, de fortissimorum et clarissimorum civium dignitate et gloria dicentem et plura etiam dicere parantem horum aspectus in ipso cursu orationis repressit. video P. Sestium, meae salutis, vestrae auctoritatis, publicae causae defensorem, propugnatorem, actorem, reum; video hunc praetextatum eius filium oculis lacrimantibus me intuentem; video Milonem, vindicem vestrae libertatis, custodem salutis meae, subsidium adflictae rei publicae, exstinctorem domestici latrocini, repressorem caedis cotidianae, defensorem templorum atque tectorum, praesidium curiae, sordidatum et reum; video P. Lentulum, cuius ego patrem deum ac parentem statuo fortunae ac nominis mei, fratris liberorumque nostrorum, in hoc misero squalore et sordibus; cui superior annus idem et virilem patris et praetextam populi iudicio togam dederit, hunc hoc anno in hac toga rogationis iniustissimae subitam acerbitatem pro patre fortissimo et clarissimo civi deprecantem.\natque hic tot et talium civium squalor, hic luctus, hae sordes susceptae sunt propter unum me, quia me defenderunt, quia meum casum luctumque doluerunt, quia me lugenti patriae, flagitanti senatui, poscenti Italiae, vobis omnibus orantibus reddiderunt. quod tantum est in me scelus? quid tanto opere deliqui illo die cum ad vos indicia, litteras, confessiones communis exiti detuli, cum parui vobis? ac si scelestum est amare patriam, pertuli poenarum satis: eversa domus est, fortunae vexatae, dissipati liberi, raptata coniunx, frater optimus, incredibili pietate, amore inaudito, maximo in squalore volutatus est ad pedes inimicissimorum; ego pulsus aris focis deis penatibus, distractus a meis, carui patria, quam, ut levissime dicam, certe protexeram; pertuli crudelitatem inimicorum, scelus infidelium, fraudem invidorum.\nsi hoc non est satis, quod haec omnia deleta videntur reditu meo, multo mihi, multo, inquam, iudices, praestat in eandem illam recidere fortunam quam tantam importare meis defensoribus et conservatoribus calamitatem. an ego in hac urbe esse possim, his pulsis qui me huius urbis compotem fecerunt? non ero, non potero esse, iudices; neque hic umquam puer, qui his lacrimis qua sit pietate declarat, amisso patre suo propter me, me ipsum incolumem videbit, nec, quotienscumque me viderit, ingemescet ac pestem suam ac patris sui se dicet videre. ego vero hos in omni fortuna, quaecumque erit oblata, complectar, nec me ab iis quos meo nomine sordidatos videtis umquam ulla fortuna divellet; neque eae nationes quibus me senatus commendavit, quibus de me gratias egit, hunc exsulem propter me sine me videbunt.\nsed haec di immortales, qui me suis templis advenientem receperunt stipatum ab his viris et P. Lentulo consule, atque ipsa res publica, qua nihil est sanctius, vestrae potestati, iudices, commiserunt. vos hoc iudicio omnium bonorum mentis confirmare, improborum reprimere potestis, vos his civibus uti optimis, vos me reficere et renovare rem publicam. qua re vos obtestor atque obsecro ut, si me salvum esse voluistis, eos conservetis per quos me reciperavistis.\n","locs":[{"loc":"urn:cts:latinLit:phi0474.phi022:1","start":0,"length":905},{"loc":"urn:cts:latinLit:phi0474.phi022:2","start":905,"length":683},{"loc":"urn:cts:latinLit:phi0474.phi022:3","start":1588,"length":510},{"loc":"urn:cts:latinLit:phi0474.phi022:4","start":2098,"length":461},{"loc":"urn:cts:latinLit:phi0474.phi022:5","start":2559,"length":719},{"loc":"urn:cts:latinLit:phi0474.phi022:6","start":3278,"length":710},{"loc":"urn:cts:latinLit:phi0474.phi022:7","start":3988,"length":808},{"loc":"urn:cts:latinLit:phi0474.phi022:8","start":4796,"length":776},{"loc":"urn:cts:latinLit:phi0474.phi022:9","start":5572,"length":905},{"loc":"urn:cts:latinLit:phi0474.phi022:10","start":6477,"length":471},{"loc":"urn:cts:latinLit:phi0474.phi022:11","start":6948,"length":710},{"loc":"urn:cts:latinLit:phi0474.phi022:12","start":7658,"length":1130},{"loc":"urn:cts:latinLit:phi0474.phi022:13","start":8788,"length":542},{"loc":"urn:cts:latinLit:phi0474.phi022:14","start":9330,"length":979},{"loc":"urn:cts:latinLit:phi0474.phi022:15","start":10309,"length":879},{"loc":"urn:cts:latinLit:phi0474.phi022:16","start":11188,"length":499},{"loc":"urn:cts:latinLit:phi0474.phi022:17","start":11687,"length":666},{"loc":"urn:cts:latinLit:phi0474.phi022:18","start":12353,"length":559},{"loc":"urn:cts:latinLit:phi0474.phi022:19","start":12912,"length":607},{"loc":"urn:cts:latinLit:phi0474.phi022:20","start":13519,"length":878},{"loc":"urn:cts:latinLit:phi0474.phi022:21","start":14397,"length":582},{"loc":"urn:cts:latinLit:phi0474.phi022:22","start":14979,"length":587},{"loc":"urn:cts:latinLit:phi0474.phi022:23","start":15566,"length":722},{"loc":"urn:cts:latinLit:phi0474.phi022:24","start":16288,"length":977},{"loc":"urn:cts:latinLit:phi0474.phi022:25","start":17265,"length":833},{"loc":"urn:cts:latinLit:phi0474.phi022:26","start":18098,"length":1024},{"loc":"urn:cts:latinLit:phi0474.phi022:27","start":19122,"length":862},{"loc":"urn:cts:latinLit:phi0474.phi022:28","start":19984,"length":633},{"loc":"urn:cts:latinLit:phi0474.phi022:29","start":20617,"length":822},{"loc":"urn:cts:latinLit:phi0474.phi022:30","start":21439,"length":758},{"loc":"urn:cts:latinLit:phi0474.phi022:31","start":22197,"length":816},{"loc":"urn:cts:latinLit:phi0474.phi022:32","start":23013,"length":964},{"loc":"urn:cts:latinLit:phi0474.phi022:33","start":23977,"length":1109},{"loc":"urn:cts:latinLit:phi0474.phi022:34","start":25086,"length":699},{"loc":"urn:cts:latinLit:phi0474.phi022:35","start":25785,"length":608},{"loc":"urn:cts:latinLit:phi0474.phi022:36","start":26393,"length":548},{"loc":"urn:cts:latinLit:phi0474.phi022:37","start":26941,"length":844},{"loc":"urn:cts:latinLit:phi0474.phi022:38","start":27785,"length":711},{"loc":"urn:cts:latinLit:phi0474.phi022:39","start":28496,"length":1097},{"loc":"urn:cts:latinLit:phi0474.phi022:40","start":29593,"length":1031},{"loc":"urn:cts:latinLit:phi0474.phi022:41","start":30624,"length":798},{"loc":"urn:cts:latinLit:phi0474.phi022:42","start":31422,"length":706},{"loc":"urn:cts:latinLit:phi0474.phi022:43","start":32128,"length":653},{"loc":"urn:cts:latinLit:phi0474.phi022:44","start":32781,"length":614},{"loc":"urn:cts:latinLit:phi0474.phi022:45","start":33395,"length":799},{"loc":"urn:cts:latinLit:phi0474.phi022:46","start":34194,"length":731},{"loc":"urn:cts:latinLit:phi0474.phi022:47","start":34925,"length":1346},{"loc":"urn:cts:latinLit:phi0474.phi022:48","start":36271,"length":899},{"loc":"urn:cts:latinLit:phi0474.phi022:49","start":37170,"length":1225},{"loc":"urn:cts:latinLit:phi0474.phi022:50","start":38395,"length":926},{"loc":"urn:cts:latinLit:phi0474.phi022:51","start":39321,"length":752},{"loc":"urn:cts:latinLit:phi0474.phi022:52","start":40073,"length":758},{"loc":"urn:cts:latinLit:phi0474.phi022:53","start":40831,"length":1268},{"loc":"urn:cts:latinLit:phi0474.phi022:54","start":42099,"length":651},{"loc":"urn:cts:latinLit:phi0474.phi022:55","start":42750,"length":872},{"loc":"urn:cts:latinLit:phi0474.phi022:56","start":43622,"length":712},{"loc":"urn:cts:latinLit:phi0474.phi022:57","start":44334,"length":752},{"loc":"urn:cts:latinLit:phi0474.phi022:58","start":45086,"length":1042},{"loc":"urn:cts:latinLit:phi0474.phi022:59","start":46128,"length":659},{"loc":"urn:cts:latinLit:phi0474.phi022:60","start":46787,"length":975},{"loc":"urn:cts:latinLit:phi0474.phi022:61","start":47762,"length":615},{"loc":"urn:cts:latinLit:phi0474.phi022:62","start":48377,"length":727},{"loc":"urn:cts:latinLit:phi0474.phi022:63","start":49104,"length":739},{"loc":"urn:cts:latinLit:phi0474.phi022:64","start":49843,"length":624},{"loc":"urn:cts:latinLit:phi0474.phi022:65","start":50467,"length":451},{"loc":"urn:cts:latinLit:phi0474.phi022:66","start":50918,"length":810},{"loc":"urn:cts:latinLit:phi0474.phi022:67","start":51728,"length":821},{"loc":"urn:cts:latinLit:phi0474.phi022:68","start":52549,"length":970},{"loc":"urn:cts:latinLit:phi0474.phi022:69","start":53519,"length":822},{"loc":"urn:cts:latinLit:phi0474.phi022:70","start":54341,"length":506},{"loc":"urn:cts:latinLit:phi0474.phi022:71","start":54847,"length":852},{"loc":"urn:cts:latinLit:phi0474.phi022:72","start":55699,"length":908},{"loc":"urn:cts:latinLit:phi0474.phi022:73","start":56607,"length":1001},{"loc":"urn:cts:latinLit:phi0474.phi022:74","start":57608,"length":855},{"loc":"urn:cts:latinLit:phi0474.phi022:75","start":58463,"length":624},{"loc":"urn:cts:latinLit:phi0474.phi022:76","start":59087,"length":745},{"loc":"urn:cts:latinLit:phi0474.phi022:77","start":59832,"length":1033},{"loc":"urn:cts:latinLit:phi0474.phi022:78","start":60865,"length":1041},{"loc":"urn:cts:latinLit:phi0474.phi022:79","start":61906,"length":873},{"loc":"urn:cts:latinLit:phi0474.phi022:80","start":62779,"length":585},{"loc":"urn:cts:latinLit:phi0474.phi022:81","start":63364,"length":654},{"loc":"urn:cts:latinLit:phi0474.phi022:82","start":64018,"length":866},{"loc":"urn:cts:latinLit:phi0474.phi022:83","start":64884,"length":919},{"loc":"urn:cts:latinLit:phi0474.phi022:84","start":65803,"length":765},{"loc":"urn:cts:latinLit:phi0474.phi022:85","start":66568,"length":872},{"loc":"urn:cts:latinLit:phi0474.phi022:86","start":67440,"length":800},{"loc":"urn:cts:latinLit:phi0474.phi022:87","start":68240,"length":1143},{"loc":"urn:cts:latinLit:phi0474.phi022:88","start":69383,"length":704},{"loc":"urn:cts:latinLit:phi0474.phi022:89","start":70087,"length":908},{"loc":"urn:cts:latinLit:phi0474.phi022:90","start":70995,"length":406},{"loc":"urn:cts:latinLit:phi0474.phi022:91","start":71401,"length":727},{"loc":"urn:cts:latinLit:phi0474.phi022:92","start":72128,"length":673},{"loc":"urn:cts:latinLit:phi0474.phi022:93","start":72801,"length":758},{"loc":"urn:cts:latinLit:phi0474.phi022:94","start":73559,"length":763},{"loc":"urn:cts:latinLit:phi0474.phi022:95","start":74322,"length":906},{"loc":"urn:cts:latinLit:phi0474.phi022:96","start":75228,"length":747},{"loc":"urn:cts:latinLit:phi0474.phi022:97","start":75975,"length":859},{"loc":"urn:cts:latinLit:phi0474.phi022:98","start":76834,"length":761},{"loc":"urn:cts:latinLit:phi0474.phi022:99","start":77595,"length":797},{"loc":"urn:cts:latinLit:phi0474.phi022:100","start":78392,"length":614},{"loc":"urn:cts:latinLit:phi0474.phi022:101","start":79006,"length":920},{"loc":"urn:cts:latinLit:phi0474.phi022:102","start":79926,"length":559},{"loc":"urn:cts:latinLit:phi0474.phi022:103","start":80485,"length":856},{"loc":"urn:cts:latinLit:phi0474.phi022:104","start":81341,"length":725},{"loc":"urn:cts:latinLit:phi0474.phi022:105","start":82066,"length":922},{"loc":"urn:cts:latinLit:phi0474.phi022:106","start":82988,"length":650},{"loc":"urn:cts:latinLit:phi0474.phi022:107","start":83638,"length":583},{"loc":"urn:cts:latinLit:phi0474.phi022:108","start":84221,"length":496},{"loc":"urn:cts:latinLit:phi0474.phi022:109","start":84717,"length":717},{"loc":"urn:cts:latinLit:phi0474.phi022:110","start":85434,"length":1177},{"loc":"urn:cts:latinLit:phi0474.phi022:111","start":86611,"length":841},{"loc":"urn:cts:latinLit:phi0474.phi022:112","start":87452,"length":437},{"loc":"urn:cts:latinLit:phi0474.phi022:113","start":87889,"length":689},{"loc":"urn:cts:latinLit:phi0474.phi022:114","start":88578,"length":1055},{"loc":"urn:cts:latinLit:phi0474.phi022:115","start":89633,"length":850},{"loc":"urn:cts:latinLit:phi0474.phi022:116","start":90483,"length":675},{"loc":"urn:cts:latinLit:phi0474.phi022:117","start":91158,"length":676},{"loc":"urn:cts:latinLit:phi0474.phi022:118","start":91834,"length":773},{"loc":"urn:cts:latinLit:phi0474.phi022:119","start":92607,"length":735},{"loc":"urn:cts:latinLit:phi0474.phi022:120","start":93342,"length":695},{"loc":"urn:cts:latinLit:phi0474.phi022:121","start":94037,"length":787},{"loc":"urn:cts:latinLit:phi0474.phi022:122","start":94824,"length":934},{"loc":"urn:cts:latinLit:phi0474.phi022:123","start":95758,"length":665},{"loc":"urn:cts:latinLit:phi0474.phi022:124","start":96423,"length":724},{"loc":"urn:cts:latinLit:phi0474.phi022:125","start":97147,"length":562},{"loc":"urn:cts:latinLit:phi0474.phi022:126","start":97709,"length":620},{"loc":"urn:cts:latinLit:phi0474.phi022:127","start":98329,"length":603},{"loc":"urn:cts:latinLit:phi0474.phi022:128","start":98932,"length":995},{"loc":"urn:cts:latinLit:phi0474.phi022:129","start":99927,"length":1147},{"loc":"urn:cts:latinLit:phi0474.phi022:130","start":101074,"length":973},{"loc":"urn:cts:latinLit:phi0474.phi022:131","start":102047,"length":1157},{"loc":"urn:cts:latinLit:phi0474.phi022:132","start":103204,"length":695},{"loc":"urn:cts:latinLit:phi0474.phi022:133","start":103899,"length":868},{"loc":"urn:cts:latinLit:phi0474.phi022:134","start":104767,"length":938},{"loc":"urn:cts:latinLit:phi0474.phi022:135","start":105705,"length":1201},{"loc":"urn:cts:latinLit:phi0474.phi022:136","start":106906,"length":424},{"loc":"urn:cts:latinLit:phi0474.phi022:137","start":107330,"length":772},{"loc":"urn:cts:latinLit:phi0474.phi022:138","start":108102,"length":837},{"loc":"urn:cts:latinLit:phi0474.phi022:139","start":108939,"length":966},{"loc":"urn:cts:latinLit:phi0474.phi022:140","start":109905,"length":880},{"loc":"urn:cts:latinLit:phi0474.phi022:141","start":110785,"length":928},{"loc":"urn:cts:latinLit:phi0474.phi022:142","start":111713,"length":598},{"loc":"urn:cts:latinLit:phi0474.phi022:143","start":112311,"length":877},{"loc":"urn:cts:latinLit:phi0474.phi022:144","start":113188,"length":964},{"loc":"urn:cts:latinLit:phi0474.phi022:145","start":114152,"length":828},{"loc":"urn:cts:latinLit:phi0474.phi022:146","start":114980,"length":809},{"loc":"urn:cts:latinLit:phi0474.phi022:147","start":115789,"length":464}]}
{"id":"urn:cts:latinLit:phi0474.phi024.perseus-lat2","text":"si quis, iudices, forte nunc adsit ignarus legum iudiciorum consuetudinisque nostrae, miretur profecto quae sit tanta atrocitas huiusce causae, quod diebus festis ludisque publicis, omnibus forensibus negotiis intermissis, unum hoc iudicium exerceatur, nec dubitet quin tanti facinoris reus arguatur ut eo neglecto civitas stare non possit. idem cum audiat esse legem quae de seditiosis consceleratisque civibus qui armati senatum obsederint, magistratibus vim attulerint, rem publicam oppugnarint cotidie quaeri iubeat: legem non improbet, crimen quod versetur in iudicio requirat; cum audiat nullum facinus, nullam audaciam, nullam vim in iudicium vocari, sed adulescentem inlustri ingenio, industria, gratia accusari ab eius filio quem ipse in iudicium et vocet et vocarit, oppugnari autem opibus meretriciis: Atratini ipsius pietatem non reprehendat, libidinem muliebrem comprimendam putet, vos laboriosos existimet quibus otiosis ne in communi quidem otio liceat esse.\netenim si attendere diligenter atque existimare vere de omni hac causa volueritis, sic constituetis, iudices, nec descensurum quemquam ad hanc accusationem fuisse cui utrum vellet liceret nec, cum descendisset, quicquam habiturum spei fuisse, nisi alicuius intolerabili libidine et nimis acerbo odio niteretur. sed ego Atratino, humanissimo atque optimo adulescenti, meo necessario, ignosco, qui habet excusationem vel pietatis vel necessitatis vel aetatis. si voluit accusare, pietati tribuo, si iussus est, necessitati, si speravit aliquid, pueritiae. ceteris non modo nihil ignoscendum sed etiam acriter est resistendum.\nac mihi quidem videtur, iudices, hic introitus defensionis adulescentiae M.Marci Caeli maxime convenire, ut ad ea quae accusatores deformandi huius causa et detrahendae spoliandaeque dignitatis gratia dixerunt primum respondeam. obiectus est pater varie, quod aut parum splendidus ipse aut parum pie tractatus a filio diceretur. de dignitate M.Marcus Caelius notis ac maioribus natu etiam sine mea oratione tacitus facile ipse respondet; quibus autem propter senectutem, quod iam diu minus in foro nobiscumque versatur, non aeque est cognitus, hi sic habeant, quaecumque in equite Romano dignitas esse possit, quae certe potest esse maxima, eam semper in M.Marco Caelio habitam esse summam hodieque haberi non solum a suis sed etiam ab omnibus quibus potuerit aliqua de causa esse notus.\nequitis autem Romani esse filium criminis loco poni ab accusatoribus neque his iudicantibus oportuit neque defendentibus nobis. nam quod de pietate dixistis, est ista quidem nostra existimatio sed iudicium certe parentis. quid nos opinemur audietis ex iuratis; quid parentes sentiant lacrimae matris incredibilisque maeror, squalor patris et haec praesens maestitia quam cernitis luctusque declarat.\nnam quod est obiectum municipibus esse adulescentem non probatum suis, nemini umquam praesenti †Praestutiani† maiores honores habuerunt, iudices, quam absenti M.Marco Caelio; quem et absentem in amplissimum ordinem cooptarunt et ea non petenti detulerunt quae multis petentibus denegarunt. idemque nunc lectissimos viros et nostri ordinis et equites Romanos cum legatione ad hoc iudicium et cum gravissima atque ornatissima laudatione miserunt. videor mihi iecisse fundamenta defensionis meae, quae firmissima sunt si nituntur iudicio suorum. neque enim vobis satis commendata huius aetas esse posset, si non modo parenti, tali viro, verum etiam municipio tam inlustri ac tam gravi displiceret. equidem,\nut ad me revertar, ab his fontibus profluxi ad hominum famam, et meus hic forensis labor vitaeque ratio demanavit ad existimationem hominum paulo latius commendatione ac iudicio meorum.\nnam quod obiectum est de pudicitia quodque omnium accusatorum non criminibus sed vocibus maledictisque celebratum est, id numquam tam acerbe feret M.Marcus Caelius ut eum paeniteat non deformem esse natum. sunt enim ista maledicta pervolgata in omnis quorum in adulescentia forma et species fuit liberalis. sed aliud est male dicere, aliud accusare. accusatio crimen desiderat, rem ut definiat, hominem notet, argumento probet, teste confirmet; maledictio autem nihil habet propositi praeter contumeliam; quae si petulantius iactatur, convicium, si facetius, urbanitas nominatur.\nquam quidem partem accusationis admiratus sum et moleste tuli potissimum esse Atratino datam. neque enim decebat neque aetas illa postulabat neque, id quod animum advertere poteratis, pudor patiebatur optimi adulescentis in tali illum oratione versari. vellem aliquis ex vobis robustioribus hunc male dicendi locum suscepisset; aliquanto liberius et fortius et magis more nostro refutaremus istam male dicendi licentiam. tecum, Atratine, agam lenius, quod et pudor tuus moderatur orationi meae et meum erga te parentemque tuum beneficium tueri debeo. illud tamen te esse admonitum volo,\nprimum ut qualis es talem te omnes esse existiment, ut quantum a rerum turpitudine abes tantum te a verborum libertate seiungas; deinde ut ea in alterum ne dicas quae, cum tibi falso responsa sint, erubescas. quis est enim cui via ista non pateat, quis est qui huic aetati atque isti dignitati non possit quam velit petulanter, etiam si sine ulla suspicione, at non sine argumento male dicere? sed istarum partium culpa est eorum qui te agere voluerunt; laus pudoris tui, quod ea te invitum dicere videbamus, ingeni, quod ornate politeque dixisti.\nverum ad istam omnem orationem brevis est defensio. nam quoad aetas M.Marci Caeli dare potuit isti suspicioni locum, fuit primum ipsius pudore, deinde etiam patris diligentia disciplinaque munita. qui ut huic togam virilem dedit — nihil dicam hoc loco de me; tantum sit quantum vos existimatis; hoc dicam, hunc a patre continuo ad me esse deductum — nemo hunc M.Marcum Caelium in illo aetatis flore vidit nisi aut cum patre aut mecum aut in M.Marci Crassi castissima domo cum artibus honestissimis erudiretur.\nnam quod Catilinae familiaritas obiecta Caelio est, longe ab ista suspicione abhorrere debet. hoc enim adulescente scitis consulatum mecum petisse Catilinam. ad quem si accessit aut si a me discessit umquam — quamquam multi boni adulescentes illi homini nequam atque improbo studuerunt — tum existimetur Caelius Catilinae nimium familiaris fuisse. at enim postea scimus et vidimus esse hunc in illius etiam amicis. quis negat? sed ego illud tempus aetatis quod ipsum sua sponte infirmum, aliorum autem libidine infestum est, id hoc loco defendo. fuit adsiduus mecum praetore me; non noverat Catilinam; Africam tum praetor ille obtinebat. secutus est tum annus, causam de pecuniis repetundis Catilina dixit. mecum erat hic; illi ne advocatus quidem venit umquam. deinceps fuit annus quo ego consulatum petivi; petebat Catilina mecum. numquam ad illum accessit, a me numquam recessit.\ntot igitur annos versatus in foro sine suspicione, sine infamia, studuit Catilinae iterum petenti. quem ergo ad finem putas custodiendam illam aetatem fuisse? nobis quidem olim annus erat unus ad cohibendum bracchium toga constitutus, et ut exercitatione ludoque campestri tunicati uteremur, eademque erat, si statim merere stipendia coeperamus, castrensis ratio ac militaris. qua in aetate nisi qui se ipse sua gravitate et castimonia et cum disciplina domestica tum etiam naturali quodam bono defenderet, quoquo modo a suis custoditus esset, tamen infamiam veram effugere non poterat. sed qui prima illa initia aetatis integra atque inviolata praestitisset, de eius fama ac pudicitia, cum iam sese conroboravisset ac vir inter viros esset, nemo loquebatur.\nat studuit Catilinae, cum iam aliquot annos esset in foro, Caelius. et multi hoc idem ex omni ordine atque ex omni aetate fecerunt. habuit enim ille, sicuti meminisse vos arbitror, permulta maximarum non expressa signa sed adumbrata virtutum. Vtebatur hominibus improbis multis; et quidem optimis se viris deditum esse simulabat. erant apud illum inlecebrae libidinum multae; erant etiam industriae quidam stimuli ac laboris. flagrabant vitia libidinis apud illum; vigebant etiam studia rei militaris. neque ego umquam fuisse tale monstrum in terris ullum puto, tam ex contrariis diversisque atque inter se pugnantibus naturae studiis cupiditatibusque conflatum.\nquis clarioribus viris quodam tempore iucundior, quis turpioribus coniunctior? quis civis meliorum partium aliquando, quis taetrior hostis huic civitati? quis in voluptatibus inquinatior, quis in laboribus patientior? quis in rapacitate avarior, quis in largitione effusior? illa vero, iudices, in illo homine admirabilia fuerunt, comprehendere multos amicitia, tueri obsequio, cum omnibus communicare quod habebat, servire temporibus suorum omnium pecunia, gratia, labore corporis, scelere etiam, si opus esset, et audacia, versare suam naturam et regere ad tempus atque huc et illuc torquere ac flectere, cum tristibus severe, cum remissis iucunde, cum senibus graviter, cum iuventute comiter, cum facinerosis audaciter, cum libidinosis luxuriose vivere.\nhac ille tam varia multiplicique natura cum omnis omnibus ex terris homines improbos audacisque conlegerat, tum etiam multos fortis viros et bonos specie quadam virtutis adsimulatae tenebat. neque umquam ex illo delendi huius imperi tam consceleratus impetus exstitisset, nisi tot vitiorum tanta immanitas quibusdam facilitatis et patientiae radicibus niteretur. qua re ista condicio, iudices, respuatur, nec Catilinae familiaritatis crimen haereat. est enim commune cum multis et cum quibusdam bonis. me ipsum, me, inquam, quondam paene ille decepit, cum et civis mihi bonus et optimi cuiusque cupidus et firmus amicus ac fidelis videretur; cuius ego facinora oculis prius quam opinione, manibus ante quam suspicione deprendi. cuius in magnis catervis amicorum si fuit etiam Caelius, magis est ut ipse moleste ferat errasse se, sicuti non numquam in eodem homine me quoque erroris mei paenitet, quam ut istius amicitiae crimen reformidet.\nitaque a maledictis impudicitiae ad coniurationis invidiam oratio est vestra delapsa. posuistis enim, atque id tamen titubanter et strictim, coniurationis hunc propter amicitiam Catilinae participem fuisse; in quo non modo crimen non haerebat sed vix diserti adulescentis cohaerebat oratio. qui enim tantus furor in Caelio, quod tantum aut in moribus naturaque volnus aut in re atque fortuna? ubi denique est in ista suspicione Caeli nomen auditum? nimium multa de re minime dubia loquor; hoc tamen dico. non modo si socius coniurationis, sed nisi inimicissimus istius sceleris fuisset, numquam coniurationis accusatione adulescentiam suam potissimum commendare voluisset.\nquod haud scio an de ambitu et de criminibus istis sodalium ac sequestrium, quoniam huc incidi, similiter respondendum putem. numquam enim tam Caelius amens fuisset ut, si sese isto infinito ambitu commaculasset, ambitus alterum accusaret, neque eius facti in altero suspicionem quaereret cuius ipse sibi perpetuam licentiam optaret, nec, si sibi semel periculum ambitus subeundum putaret, ipse alterum iterum ambitus crimine arcesseret. quod quamquam nec sapienter et me invito facit, tamen est eius modi cupiditas ut magis insectari alterius innocentiam quam de se timide cogitare videatur.\nnam quod aes alienum obiectum est, sumptus reprehensi, tabulae flagitatae, videte quam pauca respondeam. tabulas qui in patris potestate est nullas conficit. versuram numquam omnino fecit ullam. sumptus unius generis obiectus est, habitationis; triginta milibus dixistis habitare. nunc demum intellego P.Publii Clodi insulam esse venalem, cuius hic in aediculis habitat decem, ut opinor, milibus. vos autem dum illi placere voltis, ad tempus eius mendacium vestrum accommodavistis.\nreprehendistis a patre quod semigrarit. quod quidem in hac aetate minime reprendendum est. qui cum et ex publica causa iam esset mihi quidem molestam, sibi tamen gloriosam victoriam consecutus et per aetatem magistratus petere posset, non modo permittente patre sed etiam suadente ab eo semigravit et, cum domus patris a foro longe abesset, quo facilius et nostras domus obire et ipse a suis coli posset, conduxit in Palatio non magno domum. quo loco possum dicere id quod vir clarissimus, M.Marcus Crassus, cum de adventu regis Ptolemaei quereretur, paulo ante dixit:\nVtinam ne in nemore Pelio — ac longius mihi quidem contexere hoc carmen liceret:\nnam numquam era errans hanc molestiam nobis exhiberet\nMedea animo aegro, amore saevo saucia. sic enim, iudices, reperietis quod, cum ad id loci venero, ostendam, hanc Palatinam Medeam migrationemque hanc adulescenti causam sive malorum omnium sive potius sermonum fuisse.\nquam ob rem illa quae ex accusatorum oratione praemuniri iam et fingi intellegebam, fretus vestra prudentia, iudices, non pertimesco. aiebant enim fore testem senatorem qui se pontificiis comitiis pulsatum a Caelio diceret. A quo quaeram, si prodierit, primum cur statim nihil egerit, deinde, si id queri quam agere maluerit, cur productus a vobis potius quam ipse per se, cur tanto post potius quam continuo queri maluerit. si mihi ad haec acute arguteque responderit, tum quaeram denique ex quo iste fonte senator emanet. nam si ipse orietur et nascetur ex sese, fortasse, ut soleo, commovebor; sin autem est rivolus arcessitus et ductus ab ipso capite accusationis vestrae, laetabor, cum tanta gratia tantisque opibus accusatio vestra nitatur, unum senatorem esse solum qui vobis gratificari vellet inventum.\nde teste Fufio.\nnec tamen illud genus alterum nocturnorum testium perhorresco. est enim dictum ab illis fore qui dicerent uxores suas a cena redeuntis attrectatas esse a Caelio. graves erunt homines qui hoc iurati dicere audebunt, cum sit eis confitendum numquam se ne congressu quidem et constituto coepisse de tantis iniuriis experiri. sed totum genus oppugnationis huius, iudices, et iam prospicitis animis et, cum inferetur, propulsare debebitis. non enim ab isdem accusatur M.Marcus Caelius a quibus oppugnatur; palam in eum tela iaciuntur, clam subministrantur.\nneque ego id dico ut invidiosum sit in eos quibus gloriosum etiam hoc esse debet. funguntur officio, defendunt suos, faciunt quod viri fortissimi solent; laesi dolent, irati efferuntur, pugnant lacessiti. sed vestrae sapientiae tamen est, iudices, non, si causa iusta est viris fortibus oppugnandi M.Marcum Caelium, ideo vobis quoque causam putare esse iustam alieno dolori potius quam vestrae fidei consulendi. iam quae sit multitudo in foro, quae genera, quae studia, quae varietas hominum videtis. ex hac copia quam multos esse arbitramini qui hominibus potentibus, gratiosis, disertis, cum aliquid eos velle arbitrentur, ultro se offerre soleant, operam navare, testimonium polliceri?\nhoc ex genere si qui se in hoc iudicium forte proiecerint, excluditote eorum cupiditatem, iudices, sapientia vestra, ut eodem tempore et huius saluti et religioni vestrae et contra periculosas hominum potentias condicioni omnium civium providisse videamini. equidem vos abducam a testibus neque huius iudici veritatem quae mutari nullo modo potest in voluntate testium conlocari sinam quae facillime fingi, nullo negotio flecti ac detorqueri potest. argumentis agemus, signis luce omni clarioribus crimina refellemus; res cum re, causa cum causa, ratio cum ratione pugnabit.\nitaque illam partem causae facile patior graviter et ornate a M.Marco Crasso peroratam de seditionibus Neapolitanis, de Alexandrinorum pulsatione Puteolana, de bonis pallae . vellem dictum esset ab eodem etiam de Dione. de quo ipso tamen quid est quod exspectetis? quod is qui fecit aut non timet aut etiam fatetur; est enim rex; qui autem dictus est adiutor fuisse et conscius, P.Publius Asicius, iudicio est liberatus. quod igitur est eius modi crimen ut qui commisit non neget, qui negavit absolutus sit, id hic pertimescat qui non modo a facti verum etiam a conscientiae suspicione afuit? et, si Asicio causa plus profuit quam nocuit invidia, huic oberit maledictum tuum qui istius facti non modo suspicione sed ne infamia quidem est aspersus?\nat praevaricatione est Asicius liberatus. perfacile est isti loco respondere, mihi praesertim a quo illa causa defensa est. sed Caelius optimam causam Asici esse arbitratur; cuicuimodi autem sit, a sua putat esse seiunctam. neque solum Caelius sed etiam adulescentes humanissimi et doctissimi, rectissimis studiis atque optimis artibus praediti, Titus Gaiusque Coponii qui ex omnibus maxime Dionis mortem doluerunt, qui cum doctrinae studio atque humanitatis tum etiam hospitio Dionis tenebantur. habitabat apud Titum, ut audistis, Dio, erat ei cognitus Alexandriae. quid aut hic aut summo splendore praeditus frater eius de M.Marco Caelio existimet ex ipsis, si producti erunt, audietis.\nergo haec removeantur, ut aliquando, in quibus causa nititur, ad ea veniamus.\nanimadverti enim, iudices, audiri a vobis meum familiarem, L.Lucium Herennium, perattente. in quo etsi magna ex parte ingenio eius et dicendi genere quodam tenebamini, tamen non numquam verebar ne illa subtiliter ad criminandum inducta oratio ad animos vestros sensim ac leniter accederet. dixit enim multa de luxurie, multa de libidine, multa de vitiis iuventutis, multa de moribus et, qui in reliqua vita mitis esset et in hac suavitate humanitatis qua prope iam delectantur omnes versari periucunde soleret, fuit in hac causa pertristis quidam patruus, censor, magister; obiurgavit M.Marcum Caelium, sicut neminem umquam parens; multa de incontinentia intemperantiaque disseruit. quid quaeritis, iudices? ignoscebam vobis attente audientibus, propterea quod egomet tam triste illud, tam asperum genus orationis horrebam.\nac prima pars fuit illa quae me minus movebat, fuisse meo necessario Bestiae Caelium familiarem, cenasse apud eum, ventitasse domum, studuisse praeturae. non me haec movent quae perspicue falsa sunt; etenim eos una cenasse dixit qui aut absunt aut quibus necesse est idem dicere. neque vero illud me commovet quod sibi in Lupercis sodalem esse Caelium dixit. fera quaedam sodalitas et plane pastoricia atque agrestis germanorum Lupercorum, quorum coitio illa silvestris ante est instituta quam humanitas atque leges, si quidem non modo nomina deferunt inter se sodales sed etiam commemorant sodalitatem in accusando, ut ne quis id forte nesciat timere videantur!\nsed haec omitto; ad illa quae me magis moverunt respondeo.\ndeliciarum obiurgatio fuit longa, etiam lenior, plusque disputationis habuit quam atrocitatis, quo etiam audita est attentius. nam P.Publius Clodius, amicus meus, cum se gravissime vehementissimeque iactaret et omnia inflammatus ageret tristissimis verbis, voce maxima, tametsi probabam eius eloquentiam, tamen non pertimescebam; aliquot enim in causis eum videram frustra litigantem. tibi autem, Balbe, respondeo primum precario, si licet, si fas est defendi a me eum qui nullum convivium renuerit, qui in hortis fuerit, qui unguenta sumpserit, qui Baias viderit.\nequidem multos et vidi in hac civitate et audivi, non modo qui primoribus labris gustassent genus hoc vitae et extremis, ut dicitur, digitis attigissent sed qui totam adulescentiam voluptatibus dedidissent, emersisse aliquando et se ad frugem bonam, ut dicitur, recepisse gravisque homines atque inlustris fuisse. datur enim concessu omnium huic aliqui ludus aetati, et ipsa natura profundit adulescentiae cupiditates. quae si ita erumpunt ut nullius vitam labefactent, nullius domum evertant, faciles et tolerabiles haberi solent.\nsed tu mihi videbare ex communi infamia iuventutis aliquam invidiam Caelio velle conflare. itaque omne illud silentium quod est orationi tributum tuae fuit ob eam causam quod uno reo proposito de multorum vitiis cogitabamus. facile est accusare luxuriem. dies iam me deficiat, si quae dici in eam sententiam possunt coner expromere; de corruptelis, de adulteriis, de protervitate, de sumptibus immensa oratio est. Vt tibi reum neminem sed vitia ista proponas, res tamen ipsa et copiose et graviter accusari potest. sed vestrae sapientiae, iudices, est non abduci ab reo nec, quos aculeos habeat severitas gravitasque vestra, cum eos accusator erexerit in rem, in vitia, in mores, in tempora, emittere in hominem et in reum, cum is non suo crimine sed multorum vitio sit in quoddam odium iniustum vocatus.\nitaque ego severitati tuae ita ut oportet respondere non audeo. erat enim meum deprecari vacationem adulescentiae veniamque petere. non, inquam, audeo; perfugiis nihil utor aetatis, concessa omnibus iura dimitto; tantum peto ut, si qua est invidia communis hoc tempore aeris alieni, petulantiae, libidinum iuventutis, quam video esse magnam, tamen ne huic aliena peccata, ne aetatis ac temporum vitia noceant. atque ego idem qui haec postulo quin criminibus quae in hunc proprie conferuntur diligentissime respondeam non recuso.\nsunt autem duo crimina, auri et veneni; in quibus una atque eadem persona versatur. aurum sumptum a Clodia, venenum quaesitum quod Clodiae daretur, ut dicitur. omnia sunt alia non crimina sed maledicta, iurgi petulantis magis quam publicae quaestionis. 'adulter, impudicus, sequester' convicium est, non accusatio. nullum est enim fundamentum horum criminum, nullae sedes; voces sunt contumeliosae temere ab irato accusatore nullo auctore emissae. Horum duorum criminum video auctorem,\nvideo fontem, video certum nomen et caput. auro opus fuit; sumpsit a Clodia, sumpsit sine teste, habuit quamdiu voluit. maximum video signum cuiusdam egregiae familiaritatis. necare eandem voluit; quaesivit venenum, sollicitavit servos, potionem paravit, locum constituit, clam attulit. Magnum rursus odium video cum crudelissimo discidio exstitisse. res est omnis in hac causa nobis, iudices, cum Clodia, muliere non solum nobili verum etiam nota; de qua ego nihil dicam nisi depellendi criminis causa.\nsed intellegis pro tua praestanti prudentia, Cn.Gnaei Domiti, cum hac sola rem esse nobis. quae si se aurum Caelio commodasse non dicit, si venenum ab hoc sibi paratum esse non arguit, petulanter facimus, si matrem familias secus quam matronarum sanctitas postulat nominamus. sin ista muliere remota nec crimen ullum nec opes ad oppugnandum M. Caelium illis relinquuntur, quid est aliud quod nos patroni facere debeamus, nisi ut eos qui insectantur repellamus? quod quidem facerem vehementius, nisi intercederent mihi inimicitiae cum istius mulieris viro — fratrem volui dicere; semper hic erro. nunc agam modice nec longius progrediar quam me mea fides et causa ipsa coget: nec enim muliebris umquam inimicitias mihi gerendas putavi, praesertim cum ea quam omnes semper amicam omnium potius quam cuiusquam inimicam putaverunt.\nsed tamen ex ipsa quaeram prius utrum me secum severe et graviter et prisce agere malit, an remisse et leniter et urbane. si illo austero more ac modo, aliquis mihi ab inferis excitandus est ex barbatis illis, non hac barbula qua ista delectatur sed illa horrida quam in statuis antiquis atque imaginibus videmus, qui obiurget mulierem et qui pro me loquatur ne mihi ista forte suscenseat. exsistat igitur ex hac ipsa familia aliquis ac potissimum Caecus ille; minimum enim dolorem capiet qui istam non videbit. qui profecto, si exstiterit, sic aget ac sic loquetur: 'mulier, quid tibi cum Caelio, quid cum homine adulescentulo, quid cum alieno? cur aut tam familiaris fuisti ut aurum commodares, aut tam inimica ut venenum timeres? non patrem tuum videras, non patruum, non avum, non proavum, non abavum, non atavum audieras consules fuisse;\nnon denique modo te Q.Quinti Metelli matrimonium tenuisse sciebas, clarissimi ac fortissimi viri patriaeque amantissimi, qui simul ac pedem limine extulerat, omnis prope civis virtute, gloria, dignitate superabat? cum ex amplissimo genere in familiam clarissimam nupsisses, cur tibi Caelius tam coniunctus fuit? cognatus, adfinis, viri tui familiaris? nihil eorum. quid igitur fuit nisi quaedam temeritas ac libido? nonne te, si nostrae imagines viriles non commovebant, ne progenies quidem mea, Q. illa Claudia, aemulam domesticae laudis in gloria muliebri esse admonebat, non virgo illa Vestalis Claudia quae patrem complexa triumphantem ab inimico tribuno plebei de curru detrahi passa non est? cur te fraterna vitia potius quam bona paterna et avita et usque a nobis cum in viris tum etiam in feminis repetita moverunt? ideone ego pacem Pyrrhi diremi ut tu amorum turpissimorum cotidie foedera ferires, ideo aquam adduxi ut ea tu inceste uterere, ideo viam munivi ut eam tu alienis viris comitata celebrares?'\nsed quid ego, iudices, ita gravem personam induxi ut verear ne se idem Appius repente convertat et Caelium incipiat accusare illa sua gravitate censoria? sed videro hoc posterius atque ita, iudices, ut vel severissimis disceptatoribus M.Marci Caeli vitam me probaturum esse confidam. tu vero, mulier — iam enim ipse tecum nulla persona introducta loquor — si ea quae facis, quae dicis, quae insimulas, quae moliris, quae arguis, probare cogitas, rationem tantae familiaritatis, tantae consuetudinis, tantae coniunctionis reddas atque exponas necesse est. accusatores quidem libidines, amores, adulteria, Baias, actas, convivia, comissationes, cantus, symphonias, navigia iactant, idemque significant nihil se te invita dicere. quae tu quoniam mente nescio qua effrenata atque praecipiti in forum deferri iudiciumque voluisti, aut diluas oportet ac falsa esse doceas aut nihil neque crimini tuo neque testimonio credendum esse fateare.\nsin autem urbanius me agere mavis, sic agam tecum. removebo illum senem durum ac paene agrestem; ex his igitur sumam aliquem ac potissimum minimum fratrem qui est in isto genere urbanissimus; qui te amat plurimum, qui propter nescio quam, credo, timiditatem et nocturnos quosdam inanis metus tecum semper pusio cum maiore sorore cubitabat. Eum putato tecum loqui: 'quid tumultuaris, soror? quid insanis?\nquid clamorem exorsa verbis parvam rem magnam facis? vicinum adulescentulum aspexisti; candor huius te et proceritas voltus oculique pepulerunt; saepius videre voluisti; fuisti non numquam in isdem hortis; vis nobilis mulier illum filium familias patre parco ac tenaci habere tuis copiis devinctum. non potes; calcitrat, respuit, repellit, non putat tua dona esse tanti. confer te alio. habes hortos ad Tiberim ac diligenter eo loco paratos quo omnis iuventus natandi causa venit; hinc licet condiciones cotidie legas; cur huic qui te spernit molesta es?'\nredeo nunc ad te, Caeli, vicissim ac mihi auctoritatem patriam severitatemque suscipio. sed dubito quem patrem potissimum sumam, Caecilianumne aliquem vehementem atque durum:\nnunc enim demum mi animus ardet, nunc meum cor\ncumulatur ira aut illum:\nO infelix, o sceleste! ferrei sunt isti patres:\negone quid dicam, quid velim? quae tu omnia\ntuis foedis factis facis ut nequiquam velim, vix ferendi. diceret talis pater: 'cur te in istam vicinitatem meretriciam contulisti? cur inlecebris cognitis non refugisti?' cur alienam ullam mulierem nosti? Dide ac dissice; per me tibi licet. si egebis, tibi dolebit, non mihi . mihi sat est qui aetatis quod relicuom est oblectem meae.\nhuic tristi ac derecto seni responderet Caelius se nulla cupiditate inductum de via decessisse. quid signi? nulli sumptus, nulla iactura, nulla versura. at fuit fama. quotus quisque istam effugere potest, praesertim in tam maledica civitate? vicinum eius mulieris miraris male audisse cuius frater germanus sermones iniquorum effugere non potuit? leni vero et clementi patre cuius modi ille est: fores ecfregit, restituentur; discidit vestem, resarcietur, Caeli causa est expeditissima. quid enim esset in quo se non facile defenderet? nihil iam in istam mulierem dico; sed, si esset aliqua dissimilis istius quae se omnibus pervolgaret, quae haberet palam decretum semper aliquem, cuius in hortos, domum, Baias iure suo libidines omnium commearent, quae etiam aleret adulescentis et parsimoniam patrum suis sumptibus sustineret; si vidua libere, proterva petulanter, dives effuse, libidinosa meretricio more viveret, adulterum ego putarem si quis hanc paulo liberius salutasset?\ndicet aliquis: 'haec igitur est tua disciplina? sic tu instituis adulescentis? ob hanc causam tibi hunc puerum parens commendavit et tradidit, ut in amore atque in voluptatibus adulescentiam suam conlocaret, et ut hanc tu vitam atque haec studia defenderes?' ego, si quis, iudices, hoc robore animi atque hac indole virtutis ac continentiae fuit ut respueret omnis voluptates omnemque vitae suae cursum in labore corporis atque in animi contentione conficeret, quem non quies, non remissio, non aequalium studia, non ludi, non convivium delectaret, nihil in vita expetendum putaret nisi quod esset cum laude et cum dignitate coniunctum, hunc mea sententia divinis quibusdam bonis instructum atque ornatum puto. ex hoc genere illos fuisse arbitror Camillos, Fabricios, Curios, omnisque eos qui haec ex minimis tanta fecerunt.\nverum haec genera virtutum non solum in moribus nostris sed vix iam in libris reperiuntur. chartae quoque quae illam pristinam severitatem continebant obsoleverunt; neque solum apud nos qui hanc sectam rationemque vitae re magis quam verbis secuti sumus sed etiam apud Graecos, doctissimos homines, quibus, cum facere non possent, loqui tamen et scribere honeste et magnifice licebat, alia quaedam mutatis Graeciae temporibus praecepta exstiterunt.\nitaque alii voluptatis causa omnia sapientes facere dixerunt, neque ab hac orationis turpitudine eruditi homines refugerunt; alii cum voluptate dignitatem coniungendam putaverunt, ut res maxime inter se repugnantis dicendi facultate coniungerent; illud unum derectum iter ad laudem cum labore qui probaverunt, prope soli iam in scholis sunt relicti. multa enim nobis blandimenta natura ipsa genuit quibus sopita virtus coniveret interdum; multas vias adulescentiae lubricas ostendit quibus illa insistere aut ingredi sine casu aliquo ac prolapsione vix posset; multarum rerum iucundissimarum varietatem dedit qua non modo haec aetas sed etiam iam conroborata caperetur.\nquam ob rem si quem forte inveneritis qui aspernetur oculis pulchritudinem rerum, non odore ullo, non tactu, non sapore capiatur, excludat auribus omnem suavitatem, huic homini ego fortasse et pauci deos propitios, plerique autem iratos putabunt. ergo haec deserta via et inculta atque interclusa iam frondibus et virgultis relinquatur. detur aliqui ludus aetati; sit adulescentia liberior; non omnia voluptatibus denegentur; non semper superet vera illa et derecta ratio; vincat aliquando cupiditas voluptasque rationem, dum modo illa in hoc genere praescriptio moderatioque teneatur. parcat iuventus pudicitiae suae, ne spoliet alienam, ne effundat patrimonium, ne faenore trucidetur, ne incurrat in alterius domum atque familiam, ne probrum castis, labem integris, infamiam bonis inferat, ne quem vi terreat, ne intersit insidiis, scelere careat. postremo cum paruerit voluptatibus, dederit aliquid temporis ad ludum aetatis atque ad inanis hasce adulescentiae cupiditates, revocet se aliquando ad curam rei domesticae, rei forensis reique publicae, ut ea quae ratione antea non perspexerat satietate abiecisse et experiendo contempsisse videatur.\nac multi quidem et nostra et patrum maiorumque memoria, iudices, summi homines et clarissimi cives fuerunt quorum, cum adulescentiae cupiditates defervissent, eximiae virtutes firmata iam aetate exstiterunt. ex quibus neminem mihi libet nominare; vosmet vobiscum recordamini. nolo enim cuiusquam fortis atque inlustris viri ne minimum quidem erratum cum maxima laude coniungere. quod si facere vellem, multi a me summi atque ornatissimi viri praedicarentur quorum partim nimia libertas in adulescentia, partim profusa luxuries, magnitudo aeris alieni, sumptus, libidines nominarentur, quae multis postea virtutibus obtecta adulescentiae qui vellet excusatione defenderet.\nat vero in M.Marco Caelio — dicam enim iam confidentius de studiis eius honestis, quoniam audeo quaedam fretus vestra sapientia libere confiteri — nulla luxuries reperietur, nulli sumptus, nullum aes alienum, nulla conviviorum ac lustrorum libido. quod quidem vitium ventris et gurgitis non modo non minuit aetas hominibus sed etiam auget. amores autem et deliciae quae vocantur, quae firmiore animo praeditis diutius molestae non solent esse — mature enim et celeriter deflorescunt — numquam hunc occupatum impeditumve tenuerunt.\nAudistis cum pro se diceret, audistis antea cum accusaret — defendendi haec causa, non gloriandi loquor — genus orationis, facultatem, copiam sententiarum atque verborum, quae vestra prudentia est, perspexistis. atque in eo non solum ingenium elucere eius videbatis, quod saepe, etiam si industria non alitur, valet tamen ipsum suis viribus, sed inerat, nisi me propter benivolentiam forte fallebat, ratio et bonis artibus instituta et cura et vigiliis elaborata. atqui scitote, iudices, eas cupiditates quae obiciuntur Caelio atque haec studia de quibus disputo non facile in eodem homine esse posse. fieri enim non potest ut animus libidini deditus, amore, desiderio, cupiditate, saepe nimia copia, inopia etiam non numquam impeditus hoc quicquid est quod nos facimus in dicendo, quoquo modo facimus, non modo agendo verum etiam cogitando possit sustinere.\nan vos aliam causam esse ullam putatis cur in tantis praemiis eloquentiae, tanta voluptate dicendi, tanta laude, tanta gratia, tanto honore, tam sint pauci semperque fuerint qui in hoc labore versentur? obterendae sunt omnes voluptates, relinquenda studia delectationis, ludus, iocus, convivium, sermo paene est familiarium deserendus. qua re in hoc genere labor offendit homines a studioque deterret, non quo aut ingenia deficiant aut doctrina puerilis.\nan hic, si sese isti vitae dedidisset, consularem hominem admodum adulescens in iudicium vocavisset? hic, si laborem fugeret, si obstrictus voluptatibus teneretur, hac in acie cotidie versaretur, appeteret inimicitias, in iudicium vocaret, subiret periculum capitis, ipse inspectante populo Romano tot iam mensis aut de salute aut de gloria dimicaret? nihilne igitur illa vicinitas redolet, nihilne hominum fama, nihil Baiae denique ipsae loquuntur? illae vero non loquuntur solum verum etiam personant, huc unius mulieris libidinem esse prolapsam ut ea non modo solitudinem ac tenebras atque haec flagitiorum integumenta non quaerat sed in turpissimis rebus frequentissima celebritate et clarissima luce laetetur.\nverum si quis est qui etiam meretriciis amoribus interdictum iuventuti putet, est ille quidem valde severus — negare non possum — sed abhorret non modo ab huius saeculi licentia verum etiam a maiorum consuetudine atque concessis. quando enim hoc non factitatum est, quando reprehensum, quando non permissum, quando denique fuit ut quod licet non liceret? hic ego ipsam rem definiam, mulierem nullam nominabo; tantum in medio relinquam.\nsi quae non nupta mulier domum suam patefecerit omnium cupiditati palamque sese in meretricia vita conlocarit, virorum alienissimorum conviviis uti instituerit, si hoc in urbe, si in hortis, si in Baiarum illa celebritate faciat, si denique ita sese gerat non incessu solum sed ornatu atque comitatu, non flagrantia oculorum, non libertate sermonum, sed etiam complexu, osculatione, actis, navigatione, conviviis, ut non solum meretrix sed etiam proterva meretrix procaxque videatur: cum hac si qui adulescens forte fuerit, utrum hic tibi, L.Luci Herenni, adulter an amator, expugnare pudicitiam an explere libidinem voluisse videatur?\nobliviscor iam iniurias tuas, Clodia, depono memoriam doloris mei; quae abs te crudeliter in meos me absente facta sunt neglego; ne sint haec in te dicta quae dixi. sed ex te ipsa requiro, quoniam et crimen accusatores abs te et testem eius criminis te ipsam dicunt se habere. si quae mulier sit eius modi qualem ego paulo ante descripsi, tui dissimilis, vita institutoque meretricio, cum hac aliquid adulescentem hominem habuisse rationis num tibi perturpe aut perflagitiosum esse videatur? ea si tu non es, sicut ego malo, quid est quod obiciant Caelio? sin eam te volunt esse, quid est cur nos crimen hoc, si tu contemnis, pertimescamus? qua re nobis da viam rationemque defensionis. aut enim pudor tuus defendet nihil a M.Marco Caelio petulantius esse factum, aut impudentia et huic et ceteris magnam ad se defendendum facultatem dabit.\nsed quoniam emersisse iam e vadis et scopulos praetervecta videtur esse oratio mea, perfacilis mihi reliquus cursus ostenditur. duo sunt enim crimina una in muliere summorum facinorum, auri quod sumptum a Clodia dicitur, et veneni quod eiusdem Clodiae necandae causa parasse Caelium criminantur. aurum sumpsit, ut dicitis, quod L. Luccei servis daret, per quos Alexandrinus Dio qui tum apud Lucceium habitabat necaretur. Magnum crimen vel in legatis insidiandis vel in servis ad hospitem domini necandum sollicitandis, plenum sceleris consilium, plenum audaciae!\nquo quidem in crimine primum illud requiro, dixeritne Clodiae quam ob rem aurum sumeret, an non dixerit. si non dixit, cur dedit? si dixit, eodem se conscientiae scelere devinxit. tune aurum ex armario tuo promere ausa es, tune venerem illam tuam spoliare ornamentis, spoliatricem ceterorum, cum scires quantum ad facinus aurum hoc quaereretur, ad necem legati, ad L.Lucii Luccei, sanctissimi hominis atque integerrimi, labem sceleris sempiternam? huic facinori tanto tua mens liberalis conscia, tua domus popularis ministra, tua denique hospitalis illa Venus adiutrix esse non debuit.\nvidit hoc Balbus; celatam esse Clodiam dixit, atque ita Caelium ad illam attulisse, se ad ornatum ludorum aurum quaerere. si tam familiaris erat Clodiae quam tu esse vis cum de libidine eius tam multa dicis, dixit profecto quo vellet aurum; si tam familiaris non erat, non dedit. ita si verum tibi Caelius dixit, o immoderata mulier, sciens tu aurum ad facinus dedisti; si non est ausus dicere, non dedisti.\nquid ego nunc argumentis huic crimini, quae sunt innumerabilia, resistam? possum dicere mores M.Marci Caeli longissime a tanti sceleris atrocitate esse disiunctos; minime esse credendum homini tam ingenioso tamque prudenti non venisse in mentem rem tanti sceleris ignotis alienisque servis non esse credendam. possum etiam alia et ceterorum patronorum et mea consuetudine ab accusatore perquirere, ubi sit congressus cum servis Luccei Caelius, qui ei fuerit aditus; si per se, qua temeritate! si per alium, per quem? possum omnis latebras suspicionum peragrare dicendo; non causa, non locus, non facultas, non conscius, non perficiendi, non occultandi malefici spes, non ratio ulla, non vestigium maximi facinoris reperietur.\nsed haec quae sunt oratoris propria, quae mihi non propter ingenium meum sed propter hanc exercitationem usumque dicendi fructum aliquem ferre potuissent, cum a me ipso elaborata proferri viderentur, brevitatis causa relinquo omnia. habeo enim, iudices, quem vos socium vestrae religionis iurisque iurandi facile esse patiamini, L.Lucium Lucceium, sanctissimum hominem et gravissimum testem, qui tantum facinus in famam atque in fortunas suas neque non audisset inlatum a M.Marco Caelio neque neglexisset neque tulisset. an ille vir illa humanitate praeditus, illis studiis, illis artibus atque doctrina illius ipsius periculum quem propter haec ipsa studia diligebat, neglegere potuisset et, quod facinus in alienum hominem intentum severe acciperet, id omisisset curare in hospitem? quod per ignotos actum si comperisset doleret, id a suis servis temptatum esse neglegeret? quod in agris locisve publicis factum reprehenderet, id in urbe ac domi suae coeptum esse leniter ferret? quod in alicuius agrestis periculo non praetermitteret, id homo eruditus in insidiis doctissimi hominis dissimulandum putaret?\nsed cur diutius vos, iudices, teneo? ipsius iurati religionem auctoritatemque percipite atque omnia diligenter testimoni verba cognoscite. recita. L.Lucii Luccei testimonium. quid exspectatis amplius? an aliquam vocem putatis ipsam pro se causam et veritatem posse mittere? haec est innocentiae defensio, haec ipsius causae oratio, haec una vox veritatis. in crimine ipso nulla suspicio est, in re nihil est argumenti, in negotio quod actum esse dicitur nullum vestigium sermonis, loci, temporis; nemo testis, nemo conscius nominatur, totum crimen profertur ex inimica, ex infami, ex crudeli, ex facinerosa, ex libidinosa domo. domus autem illa quae temptata esse scelere isto nefario dicitur plena est integritatis, dignitatis, offici, religionis; ex qua domo recitatur vobis iure iurando devincta auctoritas, ut res minime dubitanda in contentione ponatur, utrum temeraria, procax, irata mulier finxisse crimen, an gravis sapiens moderatusque vir religiose testimonium dixisse videatur.\nreliquum est igitur crimen de veneno; cuius ego nec principium invenire neque evolvere exitum possum. quae fuit enim causa quam ob rem isti mulieri venenum dare vellet Caelius? ne aurum redderet? num petivit? ne crimen haereret? num quis obiecit? num quis denique fecisset mentionem, si hic nullius nomen detulisset? quin etiam L.Lucium Herennium dicere audistis verbo se molestum non futurum fuisse Caelio, nisi iterum eadem de re suo familiari absoluto nomen hic detulisset. credibile est igitur tantum facinus nullam ob causam esse commissum? et vos non videtis fingi sceleris maximi crimen ut alterius sceleris suscipiendi fuisse causa videatur?\ncui denique commisit, quo adiutore usus est, quo socio, quo conscio, cui tantum facinus, cui se, cui salutem suam credidit? servisne mulieris? sic enim est obiectum. et erat tam demens is cui vos ingenium certe tribuitis, etiam si cetera inimica oratione detrahitis, ut omnis suas fortunas alienis servis committeret? at quibus servis? — refert enim magno opere id ipsum — eisne quos intellegebat non communi condicione servitutis uti sed licentius liberius familiariusque cum domina vivere? quis enim hoc non videt, iudices, aut quis ignorat, in eius modi domo in qua mater familias meretricio more vivat, in qua nihil geratur quod foras proferendum sit, in qua inusitatae libidines, luxuries, omnia denique inaudita vitia ac flagitia versentur, hic servos non esse servos, quibus omnia committantur, per quos gerantur, qui versentur isdem in voluptatibus, quibus occulta credantur, ad quos aliquantum etiam ex cotidianis sumptibus ac luxurie redundet? id igitur Caelius non videbat?\nsi enim tam familiaris erat mulieris quam vos voltis, istos quoque servos familiaris dominae esse sciebat. sin ei tanta consuetudo quanta a vobis inducitur non erat, quae cum servis eius potuit familiaritas esse tanta? ipsius autem veneni quae ratio fingitur? ubi quaesitum est, quem ad modum paratum, quo pacto, cui, quo in loco traditum? habuisse aiunt domi vimque eius esse expertum in servo quodam ad eam rem ipsam parato; cuius perceleri interitu esse ab hoc comprobatum venenum.\npro di immortales! cur interdum in hominum sceleribus maximis aut conivetis aut praesentis fraudis poenas in diem reservatis? vidi enim, vidi et illum hausi dolorem vel acerbissimum in vita, cum Q.Quintus Metellus abstraheretur e sinu gremioque patriae, cumque ille vir qui se natum huic imperio putavit tertio die post quam in curia, quam in rostris, quam in re publica floruisset, integerrima aetate, optimo habitu, maximis viribus eriperetur indignissime bonis omnibus atque universae civitati. quo quidem tempore ille moriens, cum iam ceteris ex partibus oppressa mens esset, extremum sensum ad memoriam rei publicae reservabat, cum me intuens flentem significabat interruptis ac morientibus vocibus quanta inpenderet procella mihi, quanta tempestas civitati et cum parietem saepe feriens eum qui cum Q.Quinto Catulo fuerat ei communis crebro Catulum, saepe me, saepissime rem publicam nominabat, ut non tam se mori quam spoliari suo praesidio cum patriam tum etiam me doleret.\nquem quidem virum si nulla vis repentini sceleris sustulisset, quonam modo ille furenti fratri suo consularis restitisset qui consul incipientem furere atque tonantem sua se manu interfecturum audiente senatu dixerit? ex hac igitur domo progressa ista mulier de veneni celeritate dicere audebit? nonne ipsam domum metuet ne quam vocem eiciat, non parietes conscios, non noctem illam funestam ac luctuosam perhorrescet? sed revertor ad crimen; etenim haec facta illius clarissimi ac fortissimi viri mentio et vocem meam fletu debilitavit et mentem dolore impedivit.\nsed tamen venenum unde fuerit, quem ad modum paratum sit non dicitur. datum esse aiunt huic P.Publio Licinio, pudenti adulescenti et bono, Caeli familiari; constitutum esse cum servis ut venirent ad balneas Senias; eodem Licinium esse venturum atque eis veneni pyxidem traditurum. hic primum illud requiro, quid attinuerit ferri in eum locum constitutum, cur illi servi non ad Caelium domum venerint. si manebat tanta illa consuetudo Caeli, tanta familiaritas cum Clodia, quid suspicionis esset si apud Caelium mulieris servus visus esset? sin autem iam suberat simultas, exstincta erat consuetudo, discidium exstiterat, hinc illae lacrimae nimirum et haec causa est omnium horum scelerum atque criminum.\n'immo' inquit 'cum servi ad dominam rem totam et maleficium Caeli detulissent, mulier ingeniosa praecepit his ut omnia Caelio pollicerentur; sed ut venenum, cum a Licinio traderetur, manifesto comprehendi posset, constitui locum iussit balneas Senias, ut eo mitteret amicos qui delitiscerent, deinde repente, cum venisset Licinius venenumque traderet, prosilirent hominemque comprenderent.' quae quidem omnia, iudices, perfacilem rationem habent reprendendi. cur enim potissimum balneas publicas constituerat? in quibus non invenio quae latebra togatis hominibus esse posset. nam si essent in vestibulo balnearum, non laterent; sin se in intimum conicere vellent, nec satis commode calceati et vestiti id facere possent et fortasse non reciperentur, nisi forte mulier potens quadrantaria illa permutatione familiaris facta erat balneatori.\natque equidem vehementer exspectabam quinam isti viri boni testes huius manifesto deprehensi veneni dicerentur; nulli enim sunt adhuc nominati. sed non dubito quin sint pergraves, qui primum sint talis feminae familiares, deinde eam provinciam susceperint ut in balneas contruderentur, quod illa nisi a viris honestissimis ac plenissimis dignitatis, quam velit sit potens, numquam impetravisset. sed quid ego de dignitate istorum testium loquor? virtutem eorum diligentiamque cognoscite. 'in balneis delituerunt.' Testis egregios! 'dein temere prosiluerunt.' homines temperantis! sic enim fingitis, cum Licinius venisset, pyxidem teneret in manu, conaretur tradere, nondum tradidisset, tum repente evolasse istos praeclaros testis sine nomine; Licinium autem, cum iam manum ad tradendam pyxidem porrexisset, retraxisse atque ex illo repentino hominum impetu se in fugam coniecisse. O magnam vim veritatis, quae contra hominum ingenia, calliditatem, sollertiam contraque fictas omnium insidias facile se per se ipsa defendat!\nvelut haec tota fabella veteris et plurimarum fabularum poetriae quam est sine argumento, quam nullum invenire exitum potest! quid enim? isti tot viri — nam necesse est fuisse non paucos ut et comprehendi Licinius facile posset et res multorum oculis esset testatior — cur Licinium de manibus amiserunt? qui minus enim Licinius comprehendi potuit cum se retraxit ne pyxidem traderet, quam si tradidisset? erant enim illi positi ut comprehenderent Licinium, ut manifesto Licinius teneretur aut cum retineret venenum aut cum tradidisset. hoc fuit totum consilium mulieris, haec istorum provincia qui rogati sunt; quos quidem tu quam ob rem temere prosiluisse dicas atque ante tempus non reperio. fuerant ad hoc rogati, fuerant ad hanc rem conlocati, ut venenum, ut insidiae, facinus denique ipsum ut manifesto comprenderetur.\npotueruntne magis tempore prosilire quam cum Licinius venisset, cum in manu teneret veneni pyxidem? quae cum iam erat tradita servis, si evasissent subito ex balneis mulieris amici Liciniumque comprehendissent, imploraret hominum fidem atque a se illam pyxidem traditam pernegaret. quem quo modo illi reprehenderent? vidisse se dicerent? primum ad se vocarent maximi facinoris crimen; deinde id se vidisse dicerent quod quo loco conlocati fuerant non potuissent videre. tempore igitur ipso se ostenderunt, cum Licinius venisset, pyxidem expediret, manum porrigeret, venenum traderet. mimi ergo iam exitus, non fabulae; in quo cum clausula non invenitur, fugit aliquis e manibus, dein scabilla concrepant, aulaeum tollitur.\nquaero enim cur Licinium titubantem, haesitantem, cedentem, fugere conantem mulieraria manus ista de manibus emiserit, cur non comprenderint, cur non ipsius confessione, multorum oculis, facinoris denique voce tanti sceleris crimen expresserint. an timebant ne tot unum, valentes imbecillum, alacres perterritum superare non possent?\nnullum argumentum in re, nulla suspicio in causa, nullus exitus criminis reperietur. itaque haec causa ab argumentis, a coniectura, ab eis signis quibus veritas inlustrari solet ad testis tota traducta est. quos quidem ego, iudices, testis non modo sine ullo timore sed etiam cum aliqua spe delectationis exspecto.\npraegestit animus iam videre, primum lautos iuvenes mulieris beatae ac nobilis familiaris, deinde fortis viros ab imperatrice in insidiis atque in praesidio balnearum conlocatos. ex quibus requiram quem ad modum latuerint aut ubi, alveusne ille an equus Troianus fuerit qui tot invictos viros muliebre bellum gerentis tulerit ac texerit. illud vero respondere cogam, cur tot viri ac tales hunc et unum et tam imbecillum quem videtis non aut stantem comprehenderint aut fugientem consecuti sint; qui se numquam profecto, si in istum locum processerint, explicabunt. quam volent in conviviis faceti, dicaces, non numquam etiam ad vinum diserti sint, alia fori vis est, alia triclini, alia subselliorum ratio, alia lectorum; non idem iudicum comissatorumque conspectus; lux denique longe alia est solis, alia lychnorum. quam ob rem excutiemus omnis istorum delicias, omnis ineptias, si prodierint. sed me audiant, navent aliam operam, aliam ineant gratiam, in aliis se rebus ostentent, vigeant apud istam mulierem venustate, dominentur sumptibus, haereant, iaceant, deserviant; capiti vero innocentis fortunisque parcant.\nat sunt servi illi de cognatorum sententia, nobilissimorum et clarissimorum hominum, manu missi. tandem aliquid invenimus quod ista mulier de suorum propinquorum, fortissimorum virorum, sententia atque auctoritate fecisse dicatur. sed scire cupio quid habeat argumenti ista manumissio; in qua aut crimen est Caelio quaesitum aut quaestio sublata aut multarum rerum consciis servis cum causa praemium persolutum. 'at propinquis' inquit 'placuit.' cur non placeret, cum rem tute ad eos non ab aliis tibi adlatam sed a te ipsa compertam deferre diceres?\nhic etiam miramur, si illam commenticiam pyxidem obscenissima sit fabula consecuta? nihil est quod in eius modi mulierem non cadere videatur. audita et percelebrata sermonibus res est. percipitis animis, iudices, iam dudum quid velim vel potius quid nolim dicere. quod etiam si est factum, certe a Caelio quidem non est factum — quid enim attinebat? — est enim ab aliquo adulescente fortasse non tam insulso quam inverecundo. sin autem est fictum, non illud quidem modestum sed tamen est non infacetum mendacium; quod profecto numquam hominum sermo atque opinio comprobasset, nisi omnia quae cum turpitudine aliqua dicerentur in istam quadrare apte viderentur.\nDicta est a me causa, iudices, et perorata. iam intellegitis quantum iudicium sustineatis, quanta res sit commissa vobis. de vi quaeritis. quae lex ad imperium, ad maiestatem, ad statum patriae, ad salutem omnium pertinet, quam legem Q.Quintus Catulus armata dissensione civium rei publicae paene extremis temporibus tulit, quaeque lex sedata illa flamma consulatus mei fumantis reliquias coniurationis exstinxit, hac nunc lege Caeli adulescentia non ad rei publicae poenas sed ad mulieris libidines et delicias deposcitur.\natque hoc etiam loco M.Marci Camurti et C. Caeserni damnatio praedicatur. O stultitiam! stultitiamne dicam an impudentiam singularem? audetisne, cum ab ea muliere veniatis, facere istorum hominum mentionem? audetis excitare tanti flagiti memoriam, non exstinctam illam quidem sed repressam vetustate? quo enim illi crimine peccatoque perierunt? nempe quod eiusdem mulieris dolorem et iniuriam Vettiano nefario sunt stupro persecuti. ergo ut audiretur Vetti nomen in causa, ut illa vetus aeraria fabula referretur, idcirco Camurti et Caeserni est causa renovata? qui quamquam lege de vi certe non tenebantur, eo maleficio tamen erant implicati ut ex nullius legis laqueis eximendi viderentur.\nM. vero Caelius cur in hoc iudicium vocatur? cui neque proprium quaestionis crimen obicitur nec vero aliquod eius modi quod sit a lege seiunctum, cum vestra severitate coniunctum. cuius prima aetas disciplinae dedita fuit eisque artibus quibus instruimur ad hunc usum forensem, ad capessendam rem publicam, ad honorem, gloriam, dignitatem. Eis autem fuit amicitiis maiorum natu quorum imitari industriam continentiamque maxime vellet, eis studiis aequalium ut eundem quem optimi ac nobilissimi petere cursum laudis videretur.\ncum autem paulum iam roboris accessisset aetati, in Africam profectus est Q.Quinto Pompeio pro consule contubernalis, castissimo homini atque omnis offici diligentissimo; in qua provincia cum res erant et possessiones paternae, tum etiam usus quidam provincialis non sine causa a maioribus huic aetati tributus. decessit illinc Pompei iudicio probatissimus, ut ipsius testimonio cognoscetis. voluit vetere instituto et eorum adulescentium exemplo qui post in civitate summi viri et clarissimi cives exstiterunt industriam suam a populo Romano ex aliqua inlustri accusatione cognosci.\nvellem alio potius eum cupiditas gloriae detulisset; sed abiit huius tempus querelae. accusavit C.Gaium Antonium, conlegam meum, cui misero praeclari in rem publicam benefici memoria nihil profuit, nocuit opinio malefici cogitati. postea nemini umquam concessit aequalium plus ut in foro, plus ut in negotiis versaretur causisque amicorum, plus ut valeret inter suos gratia. quae nisi vigilantes homines, nisi sobrii, nisi industrii consequi non possunt, omnia labore et diligentia est consecutus.\nin hoc flexu quasi aetatis — nihil enim occultabo fretus humanitate ac sapientia vestra — fama adulescentis paululum haesit ad metas notitia nova eius mulieris et infelici vicinitate et insolentia voluptatum, quae, cum inclusae diutius et prima aetate compressae et constrictae fuerunt, subito se non numquam profundunt atque eiciunt universae. qua ex vita vel dicam quo ex sermone — nequaquam enim tantum erat quantum homines loquebantur — verum ex eo quicquid erat emersit totumque se eiecit atque extulit, tantumque abest ab illius familiaritatis infamia ut eiusdem nunc ab sese inimicitias odiumque propulset.\natque ut iste interpositus sermo deliciarum desidiaeque moreretur — fecit me invito me hercule et multum repugnante me, sed tamen fecit — nomen amici mei de ambitu detulit; quem absolutum insequitur, revocat; nemini nostrum obtemperat, est violentior quam vellem. sed ego non loquor de sapientia, quae non cadit in hanc aetatem; de impetu animi loquor, de cupiditate vincendi, de ardore mentis ad gloriam; quae studia in his iam aetatibus nostris contractiora esse debent, in adulescentia vero tamquam in herbis significant quae virtutis maturitas et quantae fruges industriae sint futurae. etenim semper magno ingenio adulescentes refrenandi potius a gloria quam incitandi fuerunt; amputanda plura sunt illi aetati, si quidem efflorescit ingeni laudibus, quam inserenda.\nqua re, si cui nimium effervisse videtur huius vel in suscipiendis vel in gerendis inimicitiis vis, ferocitas, pertinacia, si quem etiam minimorum horum aliquid offendit, si purpurae genus, si amicorum catervae, si splendor, si nitor, iam ista deferverint, iam aetas omnia, iam res, iam dies mitigarit.\nconservate igitur rei publicae, iudices, civem bonarum artium, bonarum partium, bonorum virorum. promitto hoc vobis et rei publicae spondeo, si modo nos ipsi rei publicae satis fecimus, numquam hunc a nostris rationibus seiunctum fore. quod cum fretus nostra familiaritate promitto, tum quod durissimis se ipse legibus iam obligavit.\nnon enim potest qui hominem consularem, cum ab eo rem publicam violatam esse diceret, in iudicium vocarit ipse esse in re publica civis turbulentus; non potest qui ambitu ne absolutum quidem patiatur esse absolutum ipse impune umquam esse largitor. habet a M.Marco Caelio res publica, iudices, duas accusationes vel obsides periculi vel pignora voluntatis. qua re oro obtestorque vos, iudices, ut qua in civitate paucis his diebus Sex. Clodius absolutus est, quem vos per biennium aut ministrum seditionis aut ducem vidistis, hominem sine re, sine fide, sine spe, sine sede, sine fortunis, ore, lingua, manu, vita omni inquinatum, qui aedis sacras, qui censum populi Romani, qui memoriam publicam suis manibus incendit, qui Catuli monumentum adflixit, meam domum diruit, mei fratris incendit, qui in Palatio atque in urbis oculis servitia ad caedem et ad inflammandam urbem incitavit: in ea civitate ne patiamini illum absolutum muliebri gratia, M.Marcum Caelium libidini muliebri condonatum, ne eadem mulier cum suo coniuge et fratre et turpissimum latronem eripuisse et honestissimum adulescentem oppressisse videatur.\nquod cum huius vobis adulescentiam proposueritis, constituitote ante oculos etiam huius miseri senectutem qui hoc unico filio nititur, in huius spe requiescit, huius unius casum pertimescit; quem vos supplicem vestrae misericordiae, servum potestatis, abiectum non tam ad pedes quam ad mores sensusque vestros, vel recordatione parentum vestrorum vel liberorum iucunditate sustentate, ut in alterius dolore vel pietati vel indulgentiae vestrae serviatis. nolite, iudices, aut hunc iam natura ipsa occidentem velle maturius exstingui volnere vestro quam suo fato, aut hunc nunc primum florescentem firmata iam stirpe virtutis tamquam turbine aliquo aut subita tempestate pervertere.\nconservate parenti filium, parentem filio, ne aut senectutem iam prope desperatam contempsisse aut adulescentiam plenam spei maximae non modo non aluisse vos verum etiam perculisse atque adflixisse videamini. quem si nobis, si suis, si rei publicae conservatis, addictum, deditum, obstrictum vobis ac liberis vestris habebitis omniumque huius nervorum ac laborum vos potissimum, iudices, fructus uberes diuturnosque capietis.\n","locs":[{"loc":"urn:cts:latinLit:phi0474.phi024:1","start":0,"length":974},{"loc":"urn:cts:latinLit:phi0474.phi024:2","start":974,"length":624},{"loc":"urn:cts:latinLit:phi0474.phi024:3","start":1598,"length":788},{"loc":"urn:cts:latinLit:phi0474.phi024:4","start":2386,"length":400},{"loc":"urn:cts:latinLit:phi0474.phi024:5","start":2786,"length":704},{"loc":"urn:cts:latinLit:phi0474.phi024:6","start":3490,"length":766},{"loc":"urn:cts:latinLit:phi0474.phi024:7","start":4256,"length":587},{"loc":"urn:cts:latinLit:phi0474.phi024:8","start":4843,"length":548},{"loc":"urn:cts:latinLit:phi0474.phi024:9","start":5391,"length":510},{"loc":"urn:cts:latinLit:phi0474.phi024:10","start":5901,"length":883},{"loc":"urn:cts:latinLit:phi0474.phi024:11","start":6784,"length":759},{"loc":"urn:cts:latinLit:phi0474.phi024:12","start":7543,"length":663},{"loc":"urn:cts:latinLit:phi0474.phi024:13","start":8206,"length":757},{"loc":"urn:cts:latinLit:phi0474.phi024:14","start":8963,"length":940},{"loc":"urn:cts:latinLit:phi0474.phi024:15","start":9903,"length":673},{"loc":"urn:cts:latinLit:phi0474.phi024:16","start":10576,"length":593},{"loc":"urn:cts:latinLit:phi0474.phi024:17","start":11169,"length":482},{"loc":"urn:cts:latinLit:phi0474.phi024:18","start":11651,"length":922},{"loc":"urn:cts:latinLit:phi0474.phi024:19","start":12573,"length":828},{"loc":"urn:cts:latinLit:phi0474.phi024:20","start":13401,"length":552},{"loc":"urn:cts:latinLit:phi0474.phi024:21","start":13953,"length":689},{"loc":"urn:cts:latinLit:phi0474.phi024:22","start":14642,"length":575},{"loc":"urn:cts:latinLit:phi0474.phi024:23","start":15217,"length":748},{"loc":"urn:cts:latinLit:phi0474.phi024:24","start":15965,"length":689},{"loc":"urn:cts:latinLit:phi0474.phi024:25","start":16654,"length":902},{"loc":"urn:cts:latinLit:phi0474.phi024:26","start":17556,"length":663},{"loc":"urn:cts:latinLit:phi0474.phi024:27","start":18219,"length":624},{"loc":"urn:cts:latinLit:phi0474.phi024:28","start":18843,"length":532},{"loc":"urn:cts:latinLit:phi0474.phi024:29","start":19375,"length":805},{"loc":"urn:cts:latinLit:phi0474.phi024:30","start":20180,"length":1015},{"loc":"urn:cts:latinLit:phi0474.phi024:31","start":21195,"length":504},{"loc":"urn:cts:latinLit:phi0474.phi024:32","start":21699,"length":828},{"loc":"urn:cts:latinLit:phi0474.phi024:33","start":22527,"length":843},{"loc":"urn:cts:latinLit:phi0474.phi024:34","start":23370,"length":1014},{"loc":"urn:cts:latinLit:phi0474.phi024:35","start":24384,"length":935},{"loc":"urn:cts:latinLit:phi0474.phi024:36","start":25319,"length":960},{"loc":"urn:cts:latinLit:phi0474.phi024:37","start":26279,"length":675},{"loc":"urn:cts:latinLit:phi0474.phi024:38","start":26954,"length":980},{"loc":"urn:cts:latinLit:phi0474.phi024:39","start":27934,"length":825},{"loc":"urn:cts:latinLit:phi0474.phi024:40","start":28759,"length":449},{"loc":"urn:cts:latinLit:phi0474.phi024:41","start":29208,"length":670},{"loc":"urn:cts:latinLit:phi0474.phi024:42","start":29878,"length":1151},{"loc":"urn:cts:latinLit:phi0474.phi024:43","start":31029,"length":672},{"loc":"urn:cts:latinLit:phi0474.phi024:44","start":31701,"length":531},{"loc":"urn:cts:latinLit:phi0474.phi024:45","start":32232,"length":859},{"loc":"urn:cts:latinLit:phi0474.phi024:46","start":33091,"length":455},{"loc":"urn:cts:latinLit:phi0474.phi024:47","start":33546,"length":715},{"loc":"urn:cts:latinLit:phi0474.phi024:48","start":34261,"length":436},{"loc":"urn:cts:latinLit:phi0474.phi024:49","start":34697,"length":636},{"loc":"urn:cts:latinLit:phi0474.phi024:50","start":35333,"length":841},{"loc":"urn:cts:latinLit:phi0474.phi024:51","start":36174,"length":563},{"loc":"urn:cts:latinLit:phi0474.phi024:52","start":36737,"length":586},{"loc":"urn:cts:latinLit:phi0474.phi024:53","start":37323,"length":1134},{"loc":"urn:cts:latinLit:phi0474.phi024:54","start":38457,"length":1109},{"loc":"urn:cts:latinLit:phi0474.phi024:55","start":39566,"length":989},{"loc":"urn:cts:latinLit:phi0474.phi024:56","start":40555,"length":650},{"loc":"urn:cts:latinLit:phi0474.phi024:57","start":41205,"length":985},{"loc":"urn:cts:latinLit:phi0474.phi024:58","start":42190,"length":485},{"loc":"urn:cts:latinLit:phi0474.phi024:59","start":42675,"length":982},{"loc":"urn:cts:latinLit:phi0474.phi024:60","start":43657,"length":565},{"loc":"urn:cts:latinLit:phi0474.phi024:61","start":44222,"length":705},{"loc":"urn:cts:latinLit:phi0474.phi024:62","start":44927,"length":840},{"loc":"urn:cts:latinLit:phi0474.phi024:63","start":45767,"length":1025},{"loc":"urn:cts:latinLit:phi0474.phi024:64","start":46792,"length":824},{"loc":"urn:cts:latinLit:phi0474.phi024:65","start":47616,"length":723},{"loc":"urn:cts:latinLit:phi0474.phi024:66","start":48339,"length":649},{"loc":"urn:cts:latinLit:phi0474.phi024:67","start":48988,"length":1119},{"loc":"urn:cts:latinLit:phi0474.phi024:68","start":50107,"length":551},{"loc":"urn:cts:latinLit:phi0474.phi024:69","start":50658,"length":661},{"loc":"urn:cts:latinLit:phi0474.phi024:70","start":51319,"length":524},{"loc":"urn:cts:latinLit:phi0474.phi024:71","start":51843,"length":692},{"loc":"urn:cts:latinLit:phi0474.phi024:72","start":52535,"length":526},{"loc":"urn:cts:latinLit:phi0474.phi024:73","start":53061,"length":584},{"loc":"urn:cts:latinLit:phi0474.phi024:74","start":53645,"length":498},{"loc":"urn:cts:latinLit:phi0474.phi024:75","start":54143,"length":614},{"loc":"urn:cts:latinLit:phi0474.phi024:76","start":54757,"length":772},{"loc":"urn:cts:latinLit:phi0474.phi024:77","start":55529,"length":637},{"loc":"urn:cts:latinLit:phi0474.phi024:78","start":56166,"length":1121},{"loc":"urn:cts:latinLit:phi0474.phi024:79","start":57287,"length":682},{"loc":"urn:cts:latinLit:phi0474.phi024:80","start":57969,"length":426}]}
{"id":"urn:cts:latinLit:phi0474.phi027.perseus-lat2","text":"pro di inmortales! qui hic inluxit dies mihi quidem, patres conscripti, peroptatus, ut hoc portentum huius loci, monstrum urbis, prodigium civitatis viderem!\nequidem nihil malui; vos fortasse consumptum istum cruciatu aut demersum fluctibus audire malletis.\nperturbatio istum mentis et quaedam scelerum offusa caligo et ardentes Furiarum faces excitaverunt.\nquem enim iste in scopulum non incidit, quod in telum non inruit?\nquid est negare ausus aut potius quid non confessus?\nquid enim illo inertius, quid sordidius, quid nequius, quid enervatius, quid stultius, quid abstrusius?\nturbulenti, seditiosi, factiosi, perniciosi.\nquod minimum specimen in te ingeni? ingeni autem? immo ingenui hominis ac liberi: qui colore ipso patriam aspernaris, oratione genus, moribus nomen.\nhoc non ad contemnendam Placentiam pertinet unde se is ortum gloriari solet; neque enim hoc mea natura fert nec municipi, praesertim de me optime meriti, dignitas patitur.\nhic cum a domo profectus Placentiae forte consedisset, paucis post annis in eam civitatem—nam tum erat —ascendit. prius enim Gallus, dein Gallicanus, extremo Placentinus haberi coeptus est.\nInsuber quidam fuit, idem mercator et praeco: is cum Romam cum filia venisset, adulescentem nobilem, Caesonini hominis furacissimi filium, ausus est appellare eique filiam conlocavit. calventium aiunt eum appellatum. homini levi et subito filiam conlocavit.\nmaiorem sibi Insuber ille avus adoptavit.\nlautiorem pater tuus socerum quam C. Piso in illo luctu meo. ei enim filiam meam conlocavi quem ego, si mihi potestas tum omnium fuisset, unum potissimum delegissem.\nte tua illa nescio quibus a terris apportata mater pecudem ex alvo, non hominem effuderit. quae te beluam ex utero, non hominem fudit.\nCum tibi tota cognatio serraco advehatur.\nsimulata ista, ficta, fucata sunt omnia.\nputavi austerum hominem, putavi tristem, putavi gravem, sed video adulterum, video ganeonem, video parietum praesidio, video amicorum sordibus, video tenebris occultantem libidines suas. putavi gravem, video adulterum, video ganeonem.\nneque adsidere Gabinium aut adloqui in curia quisquam audebat.\nquid quod miser, cum loqui non posset, tacere non poterat?\niamne vides, belua, iamne sentis quae sit hominum querela frontis tuae? nemo queritur Syrum nescio quem de grege noviciorum factum esse consulem. non enim nos color iste servilis, non pilosae genae, non dentes putridi deceperunt; oculi, supercilia, frons, voltus denique totus, qui sermo quidam tacitus mentis est, hic in fraudem homines impulit, hic eos quibus erat ignotus decepit, fefellit, induxit. pauci ista tua lutulenta vitia noramus, pauci tarditatem ingeni, stuporem debilitatemque linguae. numquam erat audita vox in foro, numquam periculum factum consili, nullum non modo inlustre sed ne notum quidem factum aut militiae aut domi. obrepsisti ad honores errore hominum, commendatione fumosarum imaginum, quarum simile habes nihil praeter colorem.\nis mihi etiam gloriabatur se omnis magistratus sine repulsa adsecutum? mihi ista licet de me vera cum gloria praedicare; omnis enim honores populus Romanus mihi ipsi homini detulit. nam tu cum quaestor es factus, etiam qui te numquam viderant, tamen illum honorem nomini mandabant tuo. aedilis es factus; Piso est a populo Romano factus, non iste Piso. praetura item maioribus delata est tuis. noti erant illi mortui, te vivum nondum noverat quisquam. me cum quaestorem in primis, aedilem priorem, praetorem primum cunctis suffragiis populus Romanus faciebat, homini ille honorem non generi, moribus non maioribus meis, virtuti perspectae non auditae nobilitati deferebat.\nnam quid ego de consulatu loquar, parto vis anne gesto? miserum me! cum hac me nunc peste atque labe confero! sed nihil comparandi causa loquar ac tamen ea quae sunt longissime disiuncta comprendam. tu consul es renuntiatus—nihil dicam gravius, quam quod omnes fatentur—impeditis rei publicae temporibus, dissidentibus consulibus, cum hoc non recusares eis a quibus dicebare consul, quin te luce dignum non putarent, nisi nequior quam Gabinius exstitisses. me cuncta Italia, me omnes ordines, me universa civitas non prius tabella quam voce priorem consulem declaravit. sed omitto ut sit factus uterque nostrum; sit sane fors domina campi. Magnificentius est dicere quem ad modum gesserimus consulatum quam quem ad modum ceperimus.\nego Kalendis Ianuariis senatum et bonos omnis legis agrariae maximarumque largitionum metu liberavi. ego agrum Campanum, si dividi non oportuit, conservavi, si oportuit, melioribus auctoribus reservavi. ego in C. Rabirio perduellionis reo xl annis ante me consulem interpositam senatus auctoritatem sustinui contra invidiam atque defendi. ego adulescentis bonos et fortis, sed usos ea condicione fortunae ut, si essent magistratus adepti, rei publicae statum convolsuri viderentur, meis inimicitiis, nulla senatus mala gratia comitiorum ratione privavi.\nego Antonium conlegam cupidum provinciae, multa in re publica molientem patientia atque obsequio meo mitigavi. ego provinciam Galliam senatus auctoritate exercitu et pecunia instructam et ornatam, quam cum Antonio commutavi, quod ita existimabam tempora rei publicae ferre, in contione deposui reclamante populo Romano. ego L. Catilinam caedem senatus, interitum urbis non obscure sed palam molientem egredi ex urbe iussi ut, a quo legibus non poteramus, moenibus tuti esse possemus. ego tela extremo mense consulatus mei intenta iugulis civitatis de coniuratorum nefariis manibus extorsi. ego faces iam accensas ad huius urbis incendium comprehendi, protuli, exstinxi.\nme Q. Catulus, princeps huius ordinis et auctor publici consili, frequentissimo senatu parentem patriae nominavit. mihi hic vir clarissimus qui propter te sedet, L. Gellius, his audientibus civicam coronam deberi a re publica dixit. mihi togato senatus non ut multis bene gesta, sed ut nemini conservata re publica, singulari genere supplicationis deorum immortalium templa patefecit. ego cum in contione abiens magistratu dicere a tribuno pl. prohiberer quae constitueram, cumque is mihi tantum modo ut iurarem permitteret, sine ulla dubitatione iuravi rem publicam atque hanc urbem mea unius opera esse salvam.\nmihi populus Romanus universus illa in contione non unius diei gratulationem sed aeternitatem immortalitatemque donavit, cum meum ius iurandum tale atque tantum iuratus ipse una voce et consensu approbavit. quo quidem tempore is meus domum fuit e foro reditus ut nemo, nisi qui mecum esset, civium esse in numero videretur. atque ita est a me consulatus peractus ut nihil sine consilio senatus, nihil non approbante populo Romano egerim, ut semper in rostris curiam, in senatu populum defenderim, ut multitudinem cum principibus, equestrem ordinem cum senatu coniunxerim. exposui breviter consulatum meum.\naude nunc, o furia, de tuo dicere! cuius fuit initium ludi compitalicii tum primum facti post L. Iulium et C. Marcium consules contra auctoritatem huius ordinis; quos Q. Metellus—facio iniuriam fortissimo viro mortuo, qui illum cuius paucos paris haec civitas tulit cum hac importuna belua conferam—sed ille designatus consul, cum quidam tribunus pl. suo auxilio magistros ludos contra senatus consultum facere iussisset, privatus fieri vetuit atque id quod nondum potestate poterat obtinuit auctoritate. tu, cum in Kalendas Ianuarias compitaliorum dies incidisset, Sex. Clodium, qui numquam antea praetextatus fuisset, ludos facere et praetextatum volitare passus es, hominem impurum ac non modo facie sed etiam oculo tuo dignissimum.\nergo his fundamentis positis consulatus tui triduo post inspectante et tacente te a fatali portento prodigioque rei publicae lex Aelia et Fufia eversa est, propugnacula murique tranquillitatis atque oti; conlegia non ea solum quae senatus sustulerat restituta, sed innumerabilia quaedam nova ex omni faece urbis ac servitio concitata. ab eodem homine in stupris inauditis nefariisque versato vetus illa magistra pudoris et modestiae censura sublata est, cum tu interim, bustum rei publicae, qui te consulem tum Romae dicis fuisse, verbo numquam significaris sententiam tuam tantis in naufragiis civitatis.\nnondum quae feceris, sed quae fieri passus sis, dico. neque vero multum interest, praesertim in consule, utrum ipse perniciosis legibus, improbis contionibus rem publicam vexet, an alios vexare patiatur. an potest ulla esse excusatio non dicam male sentienti, sed sedenti, cunctanti, dormienti in maximo rei publicae motu consuli? c prope annos legem Aeliam et Fufiam tenueramus, cccc iudicium notionemque censoriam. quas leges ausus est non nemo improbus, potuit quidem nemo convellere, quam potestatem minuere, quo minus de moribus nostris quinto quoque anno iudicaretur, nemo tam effuse petulans conatus est, haec sunt, o carnifex! in prooemio sepulta consulatus tui.\npersequere continentis his funeribus dies. pro Aurelio tribunali ne conivente quidem te, quod ipsum esset scelus, sed etiam hilarioribus oculis quam solitus eras intuente, dilectus servorum habebatur ab eo qui nihil sibi umquam nec facere nec pati turpe esse duxit. arma in templo Castoris, o proditor templorum omnium! vidente te constituebantur ab eo latrone cui templum illud fuit te consule arx civium perditorum, receptaculum veterum Catilinae militum, castellum forensis latrocini, bustum legum omnium ac religionum. erat non solum domus mea sed totum Palatium senatu, equitibus Romanis, civitate omni, Italia cuncta refertum, cum tu non modo ad eum—mitto enim domestica, quae negari possunt; haec commemoro quae sunt palam—non modo, inquam, ad eum cui primam comitiis tuis dederas tabulam praerogativae, quem in senatu sententiam rogabas tertium, numquam aspirasti, sed omnibus consiliis quae ad me opprimendum parabantur non interfuisti solum verum etiam crudelissime praefuisti.\nmihi vero ipsi coram genero meo, propinquo tuo quae dicere ausus es? egere sordidissime Gabinium, sine provincia stare non posse, spem habere a tribuno pl., si sua consilia cum illo coniunxisset, a senatu quidem desperasse; huius te cupiditati obsequi, sicuti ego fecissem in conlega meo; nihil esse quod praesidium consulum implorarem; sibi quemque consulere oportere. atque haec dicere vix audeo; vereor ne qui sit qui istius insignem nequitiam frontis involutam integumentis nondum cernat; dicam tamen. ipse certe agnoscet et cum aliquo dolore flagitiorum suorum recordabitur.\nmeministine, caenum, cum ad te quinta fere hora cum C. Pisone venissem, nescio quo e gurgustio te prodire involuto capite soleatum, et, cum isto ore foetido taeterrimam nobis popinam inhalasses, excusatione te uti valetudinis, quod diceres vinulentis te quibusdam medicaminibus solere curari? quam nos causam cum accepissemus—quid enim facere poteramus?—paulisper stetimus in illo ganearum tuarum nidore atque fumo; unde tu nos cum improbissime respondendo, tum turpissime ructando eiecisti.\nidem illo fere biduo productus in contionem ab eo cui sicam quandam praebebas consulatum tuum, cum esses interrogatus quid sentires de consulatu meo, gravis auctor, Calatinus credo aliquis aut Africanus aut maximus et non Caesoninus Semiplacentinus calventius, respondes altero ad frontem sublato, altero ad mentum depresso supercilio crudelitatem tibi non placere. hic te ille homo dignissimus tuis laudibus conlaudavit. crudelitatis tu, furcifer, senatum consul in contione condemnas? non enim me qui senatui parui; nam relatio illa salutaris et diligens fuerat consulis, animadversio quidem et iudicium senatus. quae cum reprehendis, ostendis qualis tu, si ita forte accidisset, fueris illo tempore consul futurus. stipendio me hercule et frumento Catilinam esse putasses iuvandum. quid enim interfuit inter Catilinam et eum cui tu senatus auctoritatem, salutem civitatis, totam rem publicam provinciae praemio vendidisti?\nquae enim L. Catilinam conantem consul prohibui, ea P. Clodium facientem consules adiuverunt. voluit ille senatum interficere, vos sustulistis; leges incendere, vos abrogastis; interimere patriam, vos adflixistis. quid est vobis consulibus gestum sine armis? incendere illa coniuratorum manus voluit urbem, vos eius domum quem propter urbs incensa non est. ac ne illi quidem, si habuissent vestri similem consulem, de urbis incendio cogitassent; non enim se tectis privare voluerunt, sed his stantibus nullum domicilium sceleri suo fore putaverunt. caedem illi civium, vos servitutem expetistis. hic vos etiam crudeliores; huic enim populo ita fuerat ante vos consules libertas insita ut ei mori potius quam servire praestaret.\nillud vero geminum consiliis Catilinae et Lentuli, quod me domo mea expulistis, Cn. Pompeium domum suam compulistis. neque enim me stante et manente in urbis vigilia neque resistente Cn. Pompeio, omnium gentium victore, umquam se illi rem publicam delere posse duxerunt. A me quidem etiam poenas expetistis quibus coniuratorum manis mortuorum expiaretis; omne odium inclusum nefariis sensibus impiorum in me profudistis. quorum ego furori nisi cessissem, in Catilinae busto vobis ducibus mactatus essem. quod autem maius indicium exspectatis nihil inter vos et Catilinam interfuisse quam quod eandem illam manum ex intermortuis Catilinae reliquiis concitastis, quod omnis undique perditos conlegistis, quod in me carcerem effudistis, quod coniuratos armastis, quod eorum ferro ac furori meum corpus atque omnium bonorum vitam obicere voluistis?\nsed iam redeo ad praeclaram illam contionem tuam. tu es ille, cui crudelitas displicet? qui, cum senatus luctum ac dolorem suum vestis mutatione declarandum censuisset, cum videres maerere rem publicam amplissimi ordinis luctu, o noster misericors! quid facis? quod nulla in barbaria quisquam tyrannus. omitto enim illud, consulem edicere ut senatus consulto ne obtemperetur, quo foedius nec fieri nec cogitari quicquam potest; ad misericordiam redeo eius cui nimis videtur senatus in conservanda patria fuisse crudelis.\nedicere est ausus cum illo suo pari, quem tamen omnibus vitiis superare cupiebat, ut senatus contra quam ipse censuisset ad vestitum rediret. quis hoc fecit ulla in Scythia tyrannus ut eos quos luctu adficeret lugere non sineret? maerorem relinquis, maeroris aufers insignia; eripis lacrimas non consolando sed minando. quod si vestem non publico consilio patres conscripti, sed privato officio aut misericordia mutavissent, tamen id his non licere per interdicta potestatis tuae crudelitatis erat non ferendae; cum vero id senatus frequens censuisset et omnes ordines reliqui iam ante fecissent, tu ex tenebricosa popina consul extractus cum illa saltatrice tonsa senatum populi Romani occasum atque interitum rei publicae lugere vetuisti. at quaerebat etiam paulo ante de me quid suo mihi opus fuisset auxilio; cur non meis inimicis meis copiis restitissem. quasi vero non modo ego, qui multis saepe auxilio fuerim, sed quisquam tam inops fuerit umquam qui isto non modo propugnatore tutiorem se sed advocato aut adstipulatore paratiorem fore putaret.\nego istius pecudis ac putidae carnis consilio scilicet aut praesidio niti volebam, ab hoc eiecto cadavere quicquam mihi aut opis aut ornamenti expetebam. consulem ego tum quaerebam, consulem inquam, non illum quidem quem in hoc maiali invenire non possem, qui tantam rei publicae causam gravitate et consilio suo tueretur, sed qui tamquam truncus atque stipes, si stetisset modo, posset sustinere tamen titulum consulatus. Cum enim esset omnis causa illa mea consularis et senatoria, auxilio mihi opus fuerat et consulis et senatus; quorum alterum etiam ad perniciem meam erat a vobis consulibus conversum, alterum rei publicae penitus ereptum. ac tamen, si consilium exquiris meum, neque ego cessissem et me ipsa suo complexu patria tenuisset, si mihi cum illo bustuario gladiatore et tecum et cum conlega tuo decertandum fuisset.\nAlia enim causa praestantissimi viri, Q. Metelli, fuit, quem ego civem meo iudicio cum deorum immortalium laude coniungo; qui C. illi Mario, fortissimo viro et consuli et sextum consuli et eius invictis legionibus, ne armis confligeret, cedendum esse duxit. quod mihi igitur certamen esset huius modi? cum C. Mario scilicet aut cum aliquo pari, an cum altero barbato Epicuro, cum altero Catilinae lanternario consule? neque hercule ego supercilium tuum neque conlegae tui cymbala fugi neque tam fui timidus ut, qui in maximis turbinibus ac fluctibus rei publicae navem gubernassem salvamque in portu conlocassem, frontis tuae nubeculam aut conlegae tui contaminatum spiritum pertimescerem.\nAlios ego vidi ventos, alias prospexi animo procellas, aliis impendentibus tempestatibus non cessi sed bis unum me pro omnium salute obtuli. itaque discessu tum meo omnes illi nefarii gladii de manibus crudelissimis exciderunt, cum quidem tu, o vaecors et amens! cum omnes boni abditi inclusique maererent, templa gemerent, tecta ipsa urbis lugerent, complexus es funestum illud animal ex nefariis stupris, ex civili cruore, ex omni scelerum importunitate conceptum atque eodem in templo, eodem loci vestigio et temporis arbitria non mei solum sed patriae funeris abstulisti.\nquid ego illorum dierum epulas, quid laetitiam et gratulationem tuam, quid cum tuis sordidissimis gregibus intemperantissimas perpotationes praedicem? quis te illis diebus sobrium, quis agentem aliquid quod esset libero dignum, quis denique in publico vidit? cum conlegae tui domus cantu et cymbalis personaret, cumque ipse nudus in convivio saltaret; in quo cum illum saltatorium versaret orbem, ne tum quidem fortunae rotam pertimescebat. hic autem non tam concinnus helluo nec tam musicus iacebat in suorum Graecorum foetore et caeno; quod quidem istius in illis rei publicae luctibus quasi aliquod Lapitharum aut Centaurorum convivium ferebatur; in quo nemo potest dicere utrum iste plus biberit an vomuerit an effuderit.\ntune etiam mentionem facies consulatus aut te fuisse Romae consulem dicere audebis? quid? tu in lictoribus et in toga praetexta esse consulatum putas? quae ornamenta etiam in Sex. Clodio te consule esse voluisti, his tu, Clodiane canis, insignibus consulatum declarari putas? animo consulem esse oportet, consilio, fide, gravitate, vigilantia, cura, toto denique munere consulatus omni officio tuendo, maximeque, id quod vis nominis ipsa praescribit, rei publicae consulendo. an ego consulem esse putem qui senatum esse in re publica non putavit, et sine eo consilio consulem numerem, sine quo Romae ne reges quidem esse potuerunt? etenim illa iam omitto. Cum servorum dilectus haberetur in foro, arma in templum Castoris luce et palam comportarentur, id autem templum sublato aditu revolsis gradibus a coniuratorum reliquiis atque a Catilinae praevaricatore quondam, tum ultore, armis teneretur, cum equites Romani relegarentur, viri boni lapidibus e foro pellerentur, senatui non solum iuvare rem publicam sed ne lugere quidem liceret, cum civis is quem hic ordo adsentiente Italia cunctisque gentibus conservatorem patriae iudicarat nullo iudicio, nulla lege, nullo more servitio atque armis pelleretur, non dicam auxilio vestro, quod vere licet dicere, sed certe silentio: tum Romae fuisse consules quisquam existimabit?\nqui latrones igitur, si quidem vos consules, qui praedones, qui hostes, qui proditores, qui tyranni nominabuntur? Magnum nomen est, magna species, magna dignitas, magna maiestas consulis; non capiunt angustiae pectoris tui, non recipit levitas ista, non egestas animi; non infirmitas ingeni sustinet, non insolentia rerum secundarum tantam personam, tam gravem, tam severam. Seplasia me hercule, ut dici audiebam, te ut primum aspexit, Campanum consulem repudiavit. audierat Decios Magios et de taurea illo Vibellio aliquid acceperat; in quibus si moderatio illa quae in nostris solet esse consulibus non fuit, at fuit pompa, fuit species, fuit incessus saltem Seplasia dignus et Capua.\nGabinium denique si vidissent duumvirum vestri illi unguentarii, citius agnovissent. erant illi compti capilli et madentes cincinnorum fimbriae et fluentes purpurissataeque buccae, dignae Capua, sed illa vetere; nam haec quidem quae nunc est splendidissimorum hominum, fortissimorum virorum, optimorum civium mihique amicissimorum multitudine redundat. quorum Capuae te praetextatum nemo aspexit qui non gemeret desiderio mei, cuius consilio cum universam rem publicam, tum illam ipsam urbem meminerant esse servatam. me inaurata statua donarant, me patronum unum asciverant, a me se habere vitam, fortunas, liberos arbitrabantur, me et praesentem contra latrocinium tuum suis decretis legatisque defenderant et absentem principe Cn. Pompeio referente et de corpore rei publicae tuorum scelerum tela revellente revocarant.\nan tum eras consul cum in Palatio mea domus ardebat non casu aliquo sed ignibus iniectis instigante te? ecquod in hac urbe maius umquam incendium fuit cui non consul subvenerit? at tu illo ipso tempore apud socrum tuam prope a meis aedibus, cuius domum ad meam domum exhauriendam patefeceras, sedebas non exstinctor sed auctor incendi et ardentis faces furiis Clodianis paene ipse consul ministrabas. an vero reliquo tempore consulem te quisquam duxit, quisquam tibi paruit, quisquam in curiam venienti adsurrexit, quisquam consulenti respondendum putavit? numerandus est ille annus denique in re publica, cum obmutuisset senatus, iudicia conticuissent, maererent boni, vis latrocini vestri tota urbe volitaret neque civis unus ex civitate sed ipsa civitas tuo et Gabini sceleri furorique cessisset?\nac ne tum quidem emersisti, lutulente Caesonine, ex miserrimis naturae tuae sordibus, cum experrecta tandem virtus clarissimi viri celeriter et verum amicum et optime meritum civem et suum pristinum morem requisivit; neque est ille vir passus in ea re publica quam ipse decorarat atque auxerat diutius vestrorum scelerum pestem morari, cum tamen ille, qualiscumque est, qui est ab uno te improbitate victus, Gabinius, conlegit ipse se vix, sed conlegit tamen, et contra suum Clodium primum simulate, deinde non libenter, ad extremum tamen pro Cn. Pompeio vere vehementerque pugnavit. quo quidem in spectaculo mira populi Romani aequitas erat. Vter eorum perisset, tamquam lanista in eius modi pari lucrum fieri putabat, immortalem vero quaestum, si uterque cecidisset.\nsed ille tamen agebat aliquid; tuebatur auctoritatem summi viri. erat ipse sceleratus, erat gladiator, cum scelerato tamen et cum pari gladiatore pugnabat. tu scilicet homo religiosus et sanctus foedus quod meo sanguine in pactione provinciarum iceras frangere noluisti. caverat enim sibi ille sororius adulter ut, si tibi provinciam, si exercitum, si pecuniam ereptam ex rei publicae visceribus dedisset, omnium suorum scelerum socium te adiutoremque praeberes. itaque in illo tumultu fracti fasces, ictus ipse, cotidie tela, lapides, fugae, deprehensus denique cum ferro ad senatum is quem ad Cn. Pompeium interimendum conlocatum fuisse constabat.\necquis audivit non modo actionem aliquam aut relationem sed vocem omnino aut querelam tuam? consulem tu te fuisse putas, cuius in imperio, qui rem publicam senatus auctoritate servarat, qui omnis omnium gentium partis tribus triumphis devinxerat, is se in publico, is denique in Italia tuto statuit esse non posse? an tum eratis consules cum, quacumque de re verbum facere coeperatis aut referre ad senatum, cunctus ordo reclamabat ostendebatque nihil esse vos acturos, nisi prius de me rettulissetis? cum vos, quamquam foedere obstricti tenebamini, tamen cupere vos diceretis, sed lege impediri.\nquae lex privatis hominibus esse lex non videbatur, inusta per servos, incisa per vim, imposita per latrocinium, sublato senatu, pulsis e foro bonis omnibus, capta re publica, contra omnis leges nullo scripta more, hanc qui se metuere dicerent, consules non dicam animi hominum, sed fasti ulli ferre possunt? nam si illam legem non putabatis, quae erat contra omnis leges indemnati civis atque integri capitis bonorumque tribunicia proscriptio, ac tamen obstricti pactione tenebamini, quis vos non modo consules sed liberos fuisse putet, quorum mens fuerit oppressa praemio, lingua astricta mercede? sin illam vos soli legem putabatis, quisquam vos consules tunc fuisse aut nunc esse consularis putet, qui eius civitatis in qua in principum numero voltis esse non leges, non instituta, non mores, non iura noritis?\nan, cum proficiscebamini paludati in provincias vel emptas vel ereptas, consules vos quisquam putavit? itaque, credo, si minus frequentia sua vestrum egressum ornando atque celebrando, at ominibus saltem bonis ut consules, non tristissimis ut hostes aut proditores prosequebantur.\ntune etiam, immanissimum ac foedissimum monstrum, ausus es meum discessum illum testem sceleris et crudelitatis tuae in maledicti et contumeliae loco ponere? quo quidem tempore cepi, patres conscripti, fructum immortalem vestri in me et amoris et iudici; qui non admurmuratione sed voce et clamore abiecti hominis ac semivivi furorem petulantiamque fregistis.\ntu luctum senatus, tu desiderium equestris ordinis, tu squalorem Italiae, tu curiae taciturnitatem annuam, tu silentium perpetuum iudiciorum ac fori, tu cetera illa in maledicti loco pones quae meus discessus rei publicae volnera inflixit? qui si calamitosissimus fuisset, tamen misericordia dignior quam contumelia et cum gloria potius esse coniunctus quam cum probro putaretur, atque ille dolor meus dumtaxat, vestrum quidem scelus ac dedecus haberetur. Cum vero—forsitan hoc quod dicturus sum mirabile auditu esse videatur, sed certe id dicam quod sentio—cum tantis a vobis, patres conscripti, beneficiis adfectus sim tantisque honoribus, non modo illam calamitatem esse non duco sed, si quid mihi potest a re publica esse seiunctum, quod vix potest, privatim ad meum nomen augendum, optandam duco mihi fuisse illam expetendamque fortunam.\natque ut tuum laetissimum diem cum tristissimo meo conferam, utrum tandem bono viro et sapienti optabilius putas sic exire e patria ut omnes sui cives salutem, incolumitatem, reditum precentur, quod mihi accidit, an, quod tibi proficiscenti evenit, ut omnes exsecrarentur, male precarentur, unam tibi illam viam et perpetuam esse vellent? mihi me dius fidius in tanto omnium mortalium odio, iusto praesertim et debito, quaevis fuga quam ulla provincia esset optatior.\nsed perge porro. nam si illud meum turbulentissimum tempus tuo tranquillissimo praestat, quid conferam reliqua quae in te dedecoris plena fuerunt, in me dignitatis?\nme Kalendis Ianuariis, qui dies post obitum occasumque nostrum rei publicae primus inluxit, frequentissimus senatus, concursu Italiae, referente clarissimo ac fortissimo viro, P. Lentulo, consentiente atque una voce revocavit. me idem senatus exteris nationibus, me legatis magistratibusque nostris auctoritate sua consularibusque litteris non, ut tu Insuber dicere ausus es, orbatum patria sed, ut senatus illo ipso tempore appellavit, civem servatoremque rei publicae commendavit. ad meam unius hominis salutem senatus auxilium omnium civium cuncta ex Italia qui rem publicam salvam esse vellent consulis voce et litteris implorandum putavit. mei capitis conservandi causa Romam uno tempore quasi signo dato Italia tota convenit. de mea salute P. Lentuli, praestantissimi viri atque optimi consulis, Cn. Pompei, clarissimi atque invictissimi civis, ceterorumque principum civitatis celeberrimae et gratissimae contiones fuerunt.\nde me senatus ita decrevit Cn. Pompeio auctore et eius sententiae principe ut, si quis impedisset reditum meum, in hostium numero putaretur, eisque verbis ea de me senatus auctoritas declarata est ut nemini sit triumphus honorificentius quam mihi salus restitutioque perscripta. de me cum omnes magistratus promulgassent praeter unum praetorem, a quo non fuit postulandum, fratrem inimici mei, praeterque duos de lapide emptos tribunos, legem comitiis centuriatis tulit P. Lentulus consul de conlegae Q. Metelli sententia, quem mecum eadem res publica quae in tribunatu eius diiunxerat in consulatu virtute optimi ac iustissimi viri sapientiaque coniunxit.\nquae lex quem ad modum accepta sit quid me attinet dicere? ex vobis audio nemini civi ullam quo minus adesset satis iustam excusationem esse visam; nullis comitiis umquam neque multitudinem hominum tantam neque splendidiorem fuisse; hoc certe video, quod indicant tabulae publicae, vos rogatores, vos diribitores, vos custodes fuisse tabellarum, et, quod in honoribus vestrorum propinquorum non facitis vel aetatis excusatione vel honoris, id in salute mea nullo rogante vos vestra sponte fecistis.\nconfer nunc, Epicure noster ex hara producte non ex schola, confer, si audes, absentiam tuam cum mea. obtinuisti provinciam consularem finibus eis quos lex cupiditatis tuae, non quos lex generi tui pepigerat. nam lege Caesaris iustissima atque optima populi liberi plane et vere erant liberi, lege autem ea quam nemo legem praeter te et conlegam tuum putavit omnis erat tibi Achaia, Thessalia, Athenae, cuncta Graecia addicta; habebas exercitum tantum quantum tibi non senatus aut populus Romanus dederat, sed quantum tua libido conscripserat; aerarium exhauseras.\nquas res gessisti imperio, exercitu, provincia consulari? quas res gesserit, quaero! qui ut venit, statimâ€”nondum commemoro rapinas, non exactas pecunias, non captas, non imperatas, non neces sociorum, non caedis hospitum, non perfidiam, non immanitatem, non scelera praedico; mox, si videbitur, ut cum fure, ut cum sacrilego, ut cum sicario disputabo; nunc meam spoliatam fortunam conferam cum florente fortuna imperatoris. quis umquam provinciam cum exercitu obtinuit qui nullas ad senatum litteras miserit? tantam vero provinciam cum tanto exercitu, Macedoniam praesertim, quam tantae barbarorum gentes attingunt ut semper Macedonicis imperatoribus idem fines provinciae fuerint qui gladiorum atque pilorum; ex qua aliquot praetorio imperio, consulari quidem nemo rediit, qui incolumis fuerit, quin triumpharit! est hoc novum; multo illud magis. appellatus est hic volturius illius provinciae, si dis placet, imperator.\nne tum quidem, Paule noster, tabellas Romam cum laurea mittere audebas? misi, inquit. quis umquam recitavit, quis ut recitarentur postulavit? nihil enim mea iam refert, utrum tu conscientia oppressus scelerum tuorum nihil umquam ausus sis scribere ad eum ordinem quem despexeras, quem adflixeras, quem deleveras, an amici tui tabellas abdiderint idemque silentio suo temeritatem atque audaciam tuam condemnarint; atque haud scio an malim te videri nullo pudore fuisse in litteris mittendis, at amicos tuos plus habuisse et pudoris et consili, quam aut te videri pudentiorem fuisse quam soles, aut tuum factum non esse condemnatum iudicio amicorum.\nquod si non tuis nefariis in hunc ordinem contumeliis in perpetuum tibi curiam praeclusisses, quid tandem erat actum aut gestum in tua provincia de quo ad senatum cum gratulatione aliqua scribi abs te oporteret? vexatio Macedoniae, an oppidorum turpis amissio, an sociorum direptio, an agrorum depopulatio, an munitio Thessalonicae, an obsessio militaris viae, an exercitus nostri interitus ferro, fame, frigore, pestilentia? tu vero qui ad senatum nihil scripseris, ut in urbe nequior inventus es quam Gabinius, sic in provincia paulo tamen quam ille demissior.\nnam ille gurges atque helluo natus abdomini suo non laudi et gloriae, cum equites Romanos in provincia, cum publicanos nobiscum et voluntate et dignitate coniunctos omnis fortunis, multos fama vitaque privasset, cum egisset aliud nihil illo exercitu nisi ut urbis depopularetur, agros vastaret, exhauriret domos, ausus est—quid enim ille non audeat?—a senatu supplicationem per litteras postulare. O di immortales! tune etiam atque adeo vos, geminae voragines scopulique rei publicae, vos meam fortunam deprimitis, vestram extollitis, cum de me ea senatus consulta absente facta sint, eae contiones habitae, is motus fuerit municipiorum et coloniarum omnium, ea decreta publicanorum, ea conlegiorum, ea denique generum ordinumque omnium quae non modo ego optare numquam auderem sed cogitare non possem, vos autem sempiternas foedissimae turpitudinis notas subieritis?\nan ego, si te et Gabinium cruci suffixos viderem, maiore adficerer laetitia ex corporis vestri laceratione quam adficior ex famae? nullum est supplicium putandum quo adfici casu aliquo etiam boni viri fortesque possunt. atque hoc quidem etiam isti tui dicunt voluptarii Graeci: quos utinam ita audires ut erant audiendi; numquam te in tot flagitia ingurgitasses. verum audis in praesepibus, audis in stupris, audis in cibo et vino. sed dicunt isti ipsi qui mala dolore, bona voluptate definiunt, sapientem, etiam si in Phalaridis tauro inclusus succensis ignibus torreatur, dicturum tamen suave illud esse seque ne tantulum quidem commoveri. tantam virtutis vim esse voluerunt ut non posset esse umquam vir bonus non beatus.\nquae est igitur poena, quod supplicium? id mea sententia quod accidere nemini potest nisi nocenti, suscepta fraus, impedita et oppressa mens, bonorum odium, nota inusta senatus, amissio dignitatis. nec mihi ille M. Regulus quem Carthaginienses resectis palpebris inligatum in machina vigilando necaverunt supplicio videtur adfectus, nec C. Marius quem Italia servata ab illo demersum in Minturnensium paludibus, Africa devicta ab eodem expulsum et naufragum vidit. Fortunae enim ista tela sunt non culpae; supplicium autem est poena peccati. neque vero ego, si umquam vobis mala precarer, quod saepe feci, in quo di immortales meas preces audiverunt, morbum aut mortem aut cruciatum precarer. Thyestea est ista exsecratio poetae volgi animos non sapientium moventis, ut tu naufragio expulsus uspiam saxis fixus asperis, evisceratuslatere penderes, ut ait ille, saxa spargens tabo, sanie et sanguine atro.\nnon ferrem omnino moleste, si ita accidisset; sed id tamen esset humanum. M. Marcellus, qui ter consul fuit, summa virtute, pietate, gloria militari, periit in mari; qui tamen ob virtutem in gloria et laude vivit. in fortuna quadam est illa mors non in poena putanda. quae est igitur poena, quod supplicium, quae saxa, quae cruces? esse duos duces in provinciis populi Romani, habere exercitus, appellari imperatores; horum alterum sic fuisse infrenatum conscientia scelerum et fraudum suarum ut ex ea provincia quae fuerit ex omnibus una maxime triumphalis nullam sit ad senatum litteram mittere ausus. ex qua provincia modo vir omni dignitate ornatissimus, L. Torquatus, magnis rebus gestis me referente ab senatu imperator est appellatus, unde his paucis annis Cn. Dolabellae, C. Curionis, M. Luculli iustissimos triumphos vidimus, ex ea te imperatore nuntius ad senatum adlatus est nullus; ab altero adlatae litterae, recitatae, relatum ad senatum.\ndi immortales! idne ego optarem ut inimicus meus ea qua nemo umquam ignominia notaretur, ut senatus is qui in eam iam benignitatis consuetudinem venit ut eos qui bene rem publicam gesserint novis honoribus adficiat et numero dierum et genere verborum, huius unius litteris nuntiantibus non crederet, postulantibus denegaret? his ego rebus pascor, his delector, his perfruor, quod de vobis hic ordo opinatur non secus ac de acerrimis hostibus, quod vos equites Romani, quod ceteri ordines, quod cuncta civitas odit, quod nemo bonus, nemo denique civis est, qui modo se civem esse meminerit, qui vos non oculis fugiat, auribus respuat, animo aspernetur, recordatione denique ipsa consulatus vestri perhorrescat.\nhaec ego semper de vobis expetivi, haec optavi, haec precatus sum; plura etiam acciderunt quam vellem; nam ut amitteretis exercitum, numquam me hercule optavi. illud etiam accidit praeter optatum meum, sed valde ex voluntate. mihi enim numquam venerat in mentem furorem et insaniam optare vobis in quam incidistis. atqui fuit optandum. me tamen fugerat deorum immortalium has esse in impios et consceleratos poenas certissimas. nolite enim ita putare, patres conscripti, ut in scaena videtis, homines consceleratos impulsu deorum terreri furialibus taedis ardentibus; sua quemque fraus, suum facinus, suum scelus, sua audacia de sanitate ac mente deturbat; hae sunt impiorum furiae, hae flammae, hae faces.\nego te non vaecordem, non furiosum, non mente captum, non tragico illo oreste aut Athamante dementiorem putem, qui sis ausus primum facere—nam id est caput—deinde paulo ante Torquato, sanctissimo et gravissimo viro, premente confiteri te provinciam Macedoniam, in quam tantum exercitum transportasses, sine ullo milite reliquisse? Mitto de amissa maxima parte exercitus; sit hoc infelicitatis tuae; dimittendi vero exercitus quam potes adferre causam? quam potestatem habuisti, quam legem, quod senatus consultum, quod ius, quod exemplum? quid est aliud furere? non cognoscere homines, non cognoscere leges, non senatum, non civitatem? cruentare corpus suum leve est; maior haec est vitae, famae, salutis suae volneratio.\nsi familiam tuam dimisisses, quod ad neminem nisi ad ipsum te pertineret, amici te constringendum putarent; praesidium tu rei publicae, custodiam provinciae iniussu populi Romani senatusque dimisisses, si tuae mentis compos fuisses? ecce tibi alter effusa iam maxima praeda quam ex fortunis publicanorum, quam ex agris urbibusque sociorum exhauserat, cum partim eius praedae profundae libidines devorassent, partim nova quaedam et inaudita luxuries, partim etiam in illis locis ubi omnia diripuit emptiones ad hunc Tusculani montem exstruendum; cum iam egeret, cum illa eius intermissa intolerabilis aedificatio constitisset, se ipsum, fascis suos, exercitum populi Romani, numen interdictumque deorum immortalium, responsa sacerdotum, auctoritatem senatus, iussa populi Romani, nomen ac dignitatem imperi regi Aegyptio vendidit.\nCum finis provinciae tantos haberet quantos voluerat, quantos optarat, quantos pretio mei capitis periculoque emerat, eis se tenere non potuit; exercitum eduxit ex Syria. qui licuit extra provinciam? praebuit se mercennarium comitem regi Alexandrino. quid hoc turpius? in Aegyptum venit, signa contulit cum Alexandrinis. quando hoc bellum aut hic ordo aut populus susceperat? cepit Alexandream. quid aliud exspectamus a furore eius nisi ut ad senatum tantis de rebus gestis litteras mittat?\nhic si mentis esset suae, nisi poenas patriae disque immortalibus eas quae gravissimae sunt furore atque insania penderet, ausus essetâ€”mitto exire de provincia, educere exercitum, bellum sua sponte gerere, in regnum iniussu populi Romani aut senatus accedere, quae cum plurimae leges veteres, tum lex Cornelia maiestatis, Iulia de pecuniis repetundis planissime vetat? sed haec omitto; ille si non acerrime fureret, auderet, quam provinciam P. Lentulus, amicissimus huic ordini, cum et auctoritate senatus et sorte haberet, interposita religione sine ulla dubitatione deposuisset, eam sibi adsciscere, cum, etiam si religio non impediret, mos maiorum tamen et exempla et gravissimae legum poenae vetarent?\net quoniam fortunarum contentionem facere coepimus, de reditu Gabini omittamus, quem, etsi sibi ipse praecidit, ego tamen os ut videam hominis exspecto; tuum, si placet, reditum cum meo conferamus. ac meus quidem is fuit ut a Brundisio usque Romam agmen perpetuum totius Italiae viderit. neque enim regio ulla fuit nec municipium neque praefectura aut colonia ex qua non ad me publice venerint gratulatum. quid dicam adventus meos, quid effusiones hominum ex oppidis, quid concursus ex agris patrum familias cum coniugibus ac liberis, quid eos dies qui quasi deorum immortalium festi atque sollemnes apud omnis sunt adventu meo redituque celebrati?\nunus ille dies mihi quidem immortalitatis instar fuit quo in patriam redii, cum senatum egressum vidi populumque Romanum universum, cum mihi ipsa Roma prope convolsa sedibus suis ad complectendum conservatorem suum progredi visa est. quae me ita accepit ut non modo omnium generum, aetatum, ordinum omnes viri ac mulieres omnis fortunae ac loci, sed etiam moenia ipsa viderentur et tecta urbis ac templa laetari. me consequentibus diebus in ea ipsa domo qua tu me expuleras, quam expilaras, quam incenderas, pontifices, consules, patres conscripti conlocaverunt mihique, quod ante me nemini, pecunia publica aedificandam domum censuerunt.\nhabes reditum meum. confer nunc vicissim tuum, quando quidem amisso exercitu nihil incolume domum praeter os illud tuum pristinum rettulisti. qui primum qua veneris cum laureatis tuis lictoribus quis scit? quos tu Maeandros, dum omnis solitudines persequeris, quae deverticula flexionesque quaesisti? quod te municipium vidit, quis amicus invitavit, quis hospes aspexit? nonne tibi nox erat pro die, solitudo pro frequentia, caupona pro oppido, non ut redire ex Macedonia nobilis imperator sed ut mortuus infamis referri videretur? Romam vero ipsam, o familiae non dicam Calpurniae sed Calventiae, neque huius urbis sed Placentini municipi, neque paterni generis sed bracatae cognationis dedecus! quem ad modum ingressus es? quis tibi non dicam horum aut civium ceterorum sed tuorum legatorum obviam venit?\nmecum enim L. Flaccus, vir tua legatione indignissimus atque eis consiliis quibus mecum in consulatu meo coniunctus fuit ad conservandam rem publicam dignior, mecum fuit tum cum te quidam non longe a porta cum lictoribus errantem visum esse narraret; scio item virum fortem in primis, belli ac rei militaris peritum, familiarem meum, Q. Marcium, quorum tu legatorum opera in proelio imperator appellatus eras cum longe afuisses, adventu isto tuo domi fuisse otiosum.\nsed quid ego enumero qui tibi obviam non venerint? quin dico venisse paene neminem ne de officiosissima quidem natione candidatorum, cum volgo essent et illo ipso et multis ante diebus admoniti et rogati? togulae lictoribus ad portam praesto fuerunt; quibus illi acceptis sagula reiecerunt, catervam imperatori suo novam praebuerunt. sic iste a tanto exercitu tantae provinciae triennio post Macedonicus imperator in urbem se intulit ut nullius negotiatoris obscurissimi reditus umquam fuerit desertior. in quo me tamen, qui esset paratus ad se defendendum, reprehendit. Cum ego eum Caelimontana introisse dixissem, sponsione me ni Esquilina introisset homo promptus lacessivit; quasi vero id aut ego scire debuerim aut vestrum quisquam audierit aut ad rem pertineat qua tu porta introieris, modo ne triumphali, quae porta Macedonicis semper pro consulibus ante te patuit; tu inventus es qui consulari imperio praeditus ex Macedonia non triumphares.\nat audistis, patres conscripti, philosophi vocem. negavit se triumphi cupidum umquam fuisse. O scelus, o pestis, o labes! Cum exstinguebas senatum, vendebas auctoritatem huius ordinis, addicebas tribuno pl. consulatum tuum, rem publicam evertebas, prodebas caput et salutem meam una mercede provinciae, si triumphum non cupiebas, cuius tandem te rei cupiditate arsisse defendes? saepe enim vidi qui et mihi et ceteris cupidiores provinciae viderentur triumphi nomine tegere atque celare cupiditatem suam. hoc D. Silanus consul in hoc ordine, hoc meus etiam conlega dicebat. neque enim quisquam potest exercitum cupere aperteque petere, ut non praetexat cupiditatem triumphi.\nquod si te senatus populusque Romanus aut non appetentem aut etiam recusantem bellum suscipere, exercitum ducere coegisset, tamen erat angusti animi atque demissi iusti triumphi honorem dignitatemque contemnere. nam ut levitatis est inanem aucupari rumorem et omnis umbras etiam falsae gloriae consectari, sic est animi lucem splendoremque fugientis iustam gloriam, qui est fructus verae virtutis honestissimus, repudiare. Cum vero non modo non postulante atque cogente sed invito atque oppresso senatu, non modo nullo populi Romani studio sed nullo ferente suffragium libero, provincia tibi ista manupretium fuerit eversae per te et perditae civitatis, cumque omnium tuorum scelerum haec pactio exstiterit ut, si tu totam rem publicam nefariis latronibus tradidisses, Macedonia tibi ob eam rem quibus tu velles finibus traderetur: cum exhauriebas aerarium, cum orbabas Italiam iuventute, cum mare vastissimum hieme transibas, si triumphum contemnebas, quae te, praedo amentissime, nisi praedae ac rapinarum cupiditas tam caeca rapiebat?\nnon est integrum Cn. Pompeio consilio iam uti tuo; erravit enim; non gustarat istam tuam philosophiam; ter iam homo stultus triumphavit. Crasse, pudet me tui. quid est quod confecto per te formidolosissimo bello coronam illam lauream tibi tanto opere decerni volueris a senatu? P. Servili, Q. Metelle, C. Curio, L. Afrani, cur hunc non audistis tam doctum hominem, tam eruditum, prius quam in istum errorem induceremini? C. ipsi Pomptino, necessario meo, iam non est integrum; religionibus enim susceptis impeditur. O stultos Camillos, Curios, Fabricios, Calatinos, Scipiones, Marcellos, maximos! o amentem Paulum, rusticum Marium, nullius consili patres horum amborum consulum, qui triumpharint!\nsed quoniam praeterita mutare non possumus, quid cessat hic homullus, ex argilla et luto fictus Epicurus, dare haec praeclara praecepta sapientiae clarissimo et summo imperatori genero suo? fertur ille vir, mihi crede, gloria; flagrat, ardet cupiditate iusti et magni triumphi. non didicit eadem ista quae tu. Mitte ad eum libellum et, si iam ipse coram congredi poteris, meditare quibus verbis incensam illius cupiditatem comprimas atque restinguas. valebis apud hominem volitantem gloriae cupiditate vir moderatus et constans, apud indoctum eruditus, apud generum socer. dices enim, ut es homo factus ad persuadendum, concinnus, perfectus, politus ex schola: quid est, Caesar, quod te supplicationes totiens iam decretae tot dierum tanto opere delectent? in quibus homines errore ducuntur, quas di neglegunt; qui, ut noster divinus ille dixit Epicurus, neque propitii cuiquam esse solent neque irati. non facies fidem scilicet, cum haec disputabis; tibi enim et esse et fuisse videbit iratos.\nvertes te ad alteram scholam; disseres de triumpho: quid tandem habet iste currus, quid vincti ante currum duces, quid simulacra oppidorum, quid aurum, quid argentum, quid legati in equis et tribuni, quid clamor militum, quid tota illa pompa? inania sunt ista, mihi crede, delectamenta paene puerorum, captare plausus, vehi per urbem, conspici velle. quibus ex rebus nihil est quod solidum tenere, nihil quod referre ad voluptatem corporis possis.\nquin tu me vides qui, ex qua provincia T. Flamininus, L. Paulus, Q. Metellus, T. Didius, innumerabiles alii levitate et cupiditate commoti triumpharunt, ex ea sic redii ut ad portam Esquilinam Macedonicam lauream conculcarim, ipse cum hominibus quindecim male vestitis ad portam Caelimontanam sitiens pervenerim; quo in loco mihi libertus praeclaro imperatori domum ex hac die biduo ante conduxerat; quae vacua si non fuisset, in campo Martio mihi tabernaculum conlocassem. nummus interea mihi, Caesar, neglectis ferculis triumphalibus domi manet et manebit. rationes ad aerarium continuo, sicut tua lex iubebat, detuli, neque alia ulla in re legi tuae parui. quas rationes si cognoris, intelleges nemini plus quam mihi litteras profuisse. ita enim sunt perscriptae scite et litterate ut scriba ad aerarium qui eas rettulit perscriptis rationibus secum ipse caput sinistra manu perfricans commurmuratus sit: ratio quidem hercle apparet, argentum οἴχεται.hac tu oratione non dubito quin illum iam escendentem in currum revocare possis.\no tenebrae, o lutum, o sordes, o paterni generis oblite, materni vix memor! ita nescio quid istuc fractum, humile, demissum, sordidum, inferius etiam est quam ut Mediolanensi praecone, avo tuo, dignum esse videatur. L. Crassus, homo sapientissimus nostrae civitatis, specillis prope scrutatus est Alpis ut, ubi hostis non erat, ibi triumphi causam aliquam quaereret; eadem cupiditate vir summo ingenio praeditus, C. Cotta, nullo certo hoste flagravit. Eorum neuter triumphavit, quod alteri illum honorem conlega, alteri mors peremit. inrisa est abs te paulo ante M. Pisonis cupiditas triumphandi, a qua te longe dixisti abhorrere. qui etiam si minus magnum bellum gesserat, ut abs te dictum est, tamen istum honorem contemnendum non putavit. tu eruditior quam Piso, prudentior quam Cotta, abundantior consilio, ingenio, sapientia quam Crassus, ea contemnis quae illi idiotae, ut tu appellas, praeclara duxerunt.\nquos si reprehendis quod cupidi coronae laureae fuerint, cum bella aut parva aut nulla gessissent, tu tantis nationibus subactis, tantis rebus gestis minime fructum laborum tuorum, praemia periculorum, virtutis insignia contemnere debuisti. neque vero contempsisti, sis licet Themista sapientior, sed os tuum ferreum senatus convicio verberari noluisti.\niam vides—quoniam quidem ita mihimet fui inimicus ut me tecum compararem—et digressum meum et absentiam et reditum ita longe tuo praestitisse ut mihi illa omnia immortalem gloriam dederint, tibi sempiternam turpitudinem inflixerint.\nnum etiam in hac cotidiana adsidua urbanaque vita splendorem tuum, gratiam, celebritatem domesticam, operam forensem, consilium, auxilium, auctoritatem, sententiam senatoriam nobis aut, ut verius dicam, cuiquam es infimo ac despicatissimo antelaturus? age, senatus odit te—quod eum tu facere iure concedis—adflictorem ac perditorem non modo dignitatis et auctoritatis sed omnino ordinis ac nominis sui; videre equites Romani non possunt, quo ex ordine vir praestantissimus et ornatissimus, L. Aelius, est te consule relegatus; plebs Romana perditum cupit, in cuius tu infamiam ea quae per latrones et per servos de me egeras contulisti; Italia cuncta exsecratur, cuius idem tu superbissime decreta et preces repudiasti.\nfac huius odi tanti ac tam universi periculum, si audes. instant post hominum memoriam apparatissimi magnificentissimique ludi, quales non modo numquam fuerunt, sed ne quo modo fieri quidem posthac possint possum ullo pacto suspicari. da te populo, committe ludis. sibilum metuis? Vbi sunt vestrae scholae? ne acclametur times? ne id quidem est curare philosophi. manus tibi ne adferantur? dolor enim est malum, ut tu disputas; existimatio, dedecus, infamia, turpitudo verba atque ineptiae. sed de hoc non dubito; non audebit accedere ad ludos. convivium publicum non dignitatis causa inibit, nisi forte ut cum P. Clodio, hoc est cum amoribus suis, cenet, sed plane animi sui causa; ludos nobis idiotis relinquet.\nsolet enim in disputationibus suis oculorum et aurium delectationi abdominis voluptates anteferre. nam quod vobis iste tantum modo improbus, crudelis, olim furunculus, nunc vero etiam rapax, quod sordidus, quod contumax, quod superbus, quod fallax, quod perfidiosus, quod impudens, quod audax esse videatur, nihil scitote esse luxuriosius, nihil libidinosius, nihil protervius, nihil nequius. luxuriem autem nolite in isto hanc cogitare.\nest enim quaedam quae, quamquam omnis est vitiosa atque turpis, est tamen ingenuo ac libero dignior. nihil apud hunc lautum, nihil elegans, nihil exquisitum—laudabo inimicum—quin ne magno opere quidem quicquam praeter libidines sumptuosum. toreuma nullum, maximi calices, et ei, ne contemnere suos videatur, Placentini; exstructa mensa non conchyliis aut piscibus, sed multa carne subrancida. Servi sordidati ministrant, non nulli etiam senes; idem coquus, idem atriensis; pistor domi nullus, nulla cella; panis et vinum a propola atque de cupa; Graeci stipati quini in lectis, saepe plures; ipse solus; bibitur usque eo dum de dolio ministretur. Vbi galli cantum audivit, avum suum revixisse putat; mensam tolli iubet.\ndicet aliquis: unde haec tibi nota sunt? non me hercules contumeliae causa describam quemquam, praesertim ingeniosum hominem atque eruditum, cui generi esse ego iratus ne si cupiam quidem possum. est quidam Graecus qui cum isto vivit, homo, vere ut dicam—sic enim cognovi—humanus, sed tam diu quam diu aut cum aliis est aut ipse secum. is cum istum adulescentem iam tum hac dis irata fronte vidisset, non fastidivit eius amicitiam, cum esset praesertim appetitus; dedit se in consuetudinem sic ut prorsus una viveret nec fere umquam ab eo discederet. non apud indoctos sed, ut ego arbitror, in hominum eruditissimorum et humanissimorum coetu loquor. Audistis profecto dici philosophos Epicureos omnis res quae sint homini expetendae voluptate metiri; rectene an secus, nihil ad nos aut, si ad nos, nihil ad hoc tempus; sed tamen lubricum genus orationis adulescenti non acriter intellegenti et saepe praeceps.\nitaque admissarius iste, simul atque audivit voluptatem a philosopho tanto opere laudari, nihil expiscatus est, sic suos sensus voluptarios omnis incitavit, sic ad illius hanc orationem adhinnivit, ut non magistrum virtutis sed auctorem libidinis a se illum inventum arbitraretur. Graecus primo distinguere et dividere illa quem ad modum dicerentur; iste claudus, quem ad modum aiunt, pilam; retinere quod acceperat, testificari, tabellas obsignare velle, Epicurum diserte dicere existimare. dicit autem, opinor, se nullum bonum intellegere posse demptis corporis voluptatibus.\nquid multa? Graecus facilis et valde venustus nimis pugnax contra imperatorem populi Romani esse noluit. est autem hic de quo loquor non philosophia solum sed etiam ceteris studiis quae fere Epicureos neglegere dicunt perpolitus; poema porro facit ita festivum, ita concinnum, ita elegans, ut nihil fieri possit argutius. in quo reprehendat eum licet, si qui volet, modo leviter, non ut improbum, non ut audacem, non ut impurum, sed ut Graeculum, ut adsentatorem, ut poetam. devenit autem seu potius incidit in istum eodem deceptus supercilio Graecus atque advena quo tot sapientes et tanta civitas. revocare se non poterat familiaritate implicatus et simul inconstantiae famam verebatur. rogatus, invitatus, coactus ita multa ad istum de ipso quoque scripsit ut omnis libidines, omnia stupra, omnia cenarum conviviorumque genera, adulteria denique eius delicatissimis versibus expresserit,\nin quibus, si qui velit, possit istius tamquam in speculo vitam intueri; ex quibus multa a multis et lecta et audita recitarem, ni vererer ne hoc ipsum genus orationis quo nunc utor ab huius loci more abhorreret; et simul de ipso qui scripsit detrahi nihil volo. qui si fuisset in discipulo comparando meliore fortuna, fortasse austerior et gravior esse potuisset; sed eum casus in hanc consuetudinem scribendi induxit philosopho valde indignam, si quidem philosophia, ut fertur, virtutis continet et offici et bene vivendi disciplinam; quam qui profitetur gravissimam sustinere mihi personam videtur.\nsed idem casus illum ignarum quid profiteretur, cum se philosophum esse diceret, istius impurissimae atque intemperantissimae pecudis caeno et sordibus inquinavit.\nqui modo cum res gestas consulatus mei conlaudasset, quae quidem conlaudatio hominis turpissimi mihi ipsi erat paene turpis, non illa tibi, inquit, invidia nocuit sed versus tui. nimis magna poena te consule constituta est sive malo poetae sive libero. scripsisti enim: cedant arma togae. quid tum? haec res tibi fluctus illos excitavit. at hoc nusquam opinor scriptum fuisse in illo elogio quod te consule in sepulcro rei publicae incisum est: velitis ivbeatis vt, qvod M. Cicero versvm fecerit, sed qvod vindicarit. verum tamen,\nquoniam te non Aristarchum, sed Phalarin grammaticum habemus, qui non notam apponas ad malum versum, sed poetam armis persequare, scire cupio quid tandem in isto versu reprehendas: cedant arma togae. tuae dicis, inquit, togae summum imperatorem esse cessurum. quid nunc te, asine, litteras doceam? non opus est verbis sed fustibus. non dixi hanc togam qua sum amictus, nec arma scutum aut gladium unius imperatoris, sed, quia pacis est insigne et oti toga, contra autem arma tumultus atque belli, poetarum more tum locutus hoc intellegi volui, bellum ac tumultum paci atque otio concessurum.\nquaere ex familiari tuo Graeco illo poeta; probabit genus ipsum et agnoscet neque te nihil sapere mirabitur. at in altero illo, inquit, haeres: concedat laurea laudi. immo me hercule habeo tibi gratiam; haererem enim nisi tu me expedisses. nam, cum tu timidus ac tremens tuis ipse furacissimis manibus detractam e cruentis fascibus lauream ad portam Esquilinam abiecisti, iudicasti non modo amplissimae sed etiam minimae laudi lauream concessisse. atque ista oratione hoc tamen intellegi, scelerate, vis, Pompeium inimicum mihi isto versu esse factum, ut, si versus mihi nocuerit, ab eo quem is versus offenderit videatur mihi pernicies esse quaesita.\nomitto nihil istum versum pertinuisse ad illum; non fuisse meum, quem quantum potuissem multis saepe orationibus scriptisque decorassem, hunc uno violare versu. sed sit offensus primo; nonne compensavit cum uno versiculo tot mea volumina laudum suarum? quod si esset commotus, ad perniciemne non dicam amicissimi, non ita de sua laude meriti, non ita de re publica, non consularis, non senatoris, non civis, non liberi, in hominis caput ille tam crudelis propter versum fuisset? tu quid, tu apud quos, tu de quo dicas, intellegis? complecti vis amplissimos viros ad tuum et Gabini scelus, neque id occulte; nam paulo ante dixisti me cum eis confligere quos despicerem, non attingere eos qui plus possent, quibus iratus esse deberem. quorum quidem— quis enim non intellegit quos dicas?—quamquam non est causa una omnium, tamen est omnium mihi probata.\nme Cn. Pompeius multis obsistentibus eius erga me studio atque amori semper dilexit, semper sua coniunctione dignissimum iudicavit, semper non modo incolumem sed etiam amplissimum atque ornatissimum voluit esse. vestrae fraudes, vestrum scelus, vestrae criminationes insidiarum mearum, illius periculorum nefarie fictae, simul eorum qui familiaritatis licentia suorum improbissimorum sermonum domicilium in auribus eius impulsu vestro conlocarant, vestrae cupiditates provinciarum effecerunt ut ego excluderer omnesque qui me, qui illius gloriam, qui rem publicam salvam esse cupiebant, sermone atque aditu prohiberentur;\nquibus rebus est perfectum ut illi plane suo stare iudicio non liceret, cum certi homines non studium eius a me alienassent, sed auxilium retardassent. nonne ad te L. Lentulus, qui tum erat praetor, non Q. Sanga, non L. Torquatus pater, non M. Lucullus venit? qui omnes ad eum multique mortales oratum in Albanum obsecratumque venerant ut ne meas fortunas desereret cum rei publicae salute coniunctas. quos ille ad te et ad tuum conlegam remisit, ut causam publicam susciperetis, ut ad senatum referretis; se contra armatum tribunum pl. sine publico consilio decertare nolle; consulibus ex senatus consulto rem publicam defendentibus se arma sumpturum. ecquid, infelix, recordaris quid responderis?\nin quo illi omnes quidem, sed Torquatus praeter ceteros furebat contumacia responsi tui: te non esse tam fortem quam ipse Torquatus in consulatu fuisset aut ego; nihil opus esse armis, nihil contentione; me posse rem publicam iterum servare, si cessissem; infinitam caedem fore, si restitissem. deinde ad extremum neque se neque generum neque conlegam suum tribuno pl. defuturum. hic tu hostis ac proditor aliis me inimiciorem quam tibi debere esse dicis? ego C.\nCaesarem non eadem de re publica sensisse quae me scio; sed tamen, quod iam de eo his audientibus saepe dixi, me ille sui totius consulatus eorumque honorum quos cum proximis communicavit socium esse voluit, detulit, invitavit, rogavit. non sum propter nimiam fortasse constantiae cupiditatem adductus ad causam; non postulabam ut ei carissimus essem cuius ego ne beneficiis quidem sententiam meam tradidissem. adducta res in certamen te consule putabatur, utrum quae superiore anno ille gessisset manerent, an rescinderentur. quid loquar plura? si tantum ille in me esse uno roboris et virtutis putavit ut quae ipse gesserat conciderent, si ego restitissem, cur ego non ignoscam, si anteposuit suam salutem meae?\nsed praeterita mitto. me ut Cn. Pompeius omnibus studiis suis, laboribus, vitae periculis complexus est, cum municipia pro me adiret, Italiae fidem imploraret, P. Lentulo consuli, auctori salutis meae, frequens adsideret, senatus sententiam praestaret, in contionibus non modo se defensorem salutis meae sed etiam supplicem pro me profiteretur, huius voluntatis eum quem multum posse intellegebat, mihi non inimicum esse cognorat, socium sibi et adiutorem, C. Caesarem, adiunxit. iam vides me tibi non inimicum sed hostem, illis quos describis non modo non iratum sed etiam amicum esse debere; quorum alter, id quod meminero, semper aeque mihi amicus fuit ac sibi, alter, id quod obliviscar, sibi aliquando amicior quam mihi.\ndeinde hoc ita fit ut viri fortes, etiam si ferro inter se comminus decertarint, tamen illud contentionis odium simul cum ipsa pugna armisque deponant. neque me ille odisse potuit umquam, ne tum quidem cum dissidebamus. habet hoc virtus, quam tu ne de facie quidem nosti, ut viros fortis species eius et pulchritudo etiam in hoste posita delectet.\nequidem dicam ex animo, patres conscripti, quod sentio, et quod vobis audientibus saepe iam dixi. si mihi numquam amicus C. Caesar fuisset, si semper iratus, si semper aspernaretur amicitiam meam seque mihi implacabilem inexpiabilemque praeberet, tamen ei, cum tantas res gessisset gereretque cotidie, non amicus esse non possem; cuius ego imperium, non Alpium vallum contra ascensum transgressionemque Gallorum, non Rheni fossam gurgitibus illis redundantem Germanorum immanissimis gentibus obicio et oppono;\nperfecit ille ut, si montes resedissent, amnes exaruissent, non naturae praesidio sed victoria sua rebusque gestis Italiam munitam haberemus. sed cum me expetat, diligat, omni laude dignum putet, tu me a tuis inimicitiis ad simultatem veterem vocabis, sic tuis sceleribus rei publicae praeterita fata refricabis? quod quidem tu, qui bene nosses coniunctionem meam et Caesaris, eludebas, cum a me trementibus omnino labris, sed tamen cur tibi nomen non deferrem requirebas. quamquam, quod ad me attinet, numquam istam imminuam curam infitiando tibi, tamen est mihi considerandum quantum illi tantis rei publicae negotiis tantoque bello impedito ego homo amicissimus sollicitudinis atque oneris imponam. nec despero tamen, quamquam languet iuventus nec perinde atque debebat in laudis et gloriae cupiditate versatur, futuros aliquos qui abiectum hoc cadaver consularibus spoliis nudare non nolint, praesertim tam adflicto, tam inopi, tam infirmo, tam enervato reo, qui te ita gesseris ut timeres ne indignus beneficio videreris, nisi eius a quo missus eras simillimus exstitisses.\nan vero tu parum putas investigatas esse a nobis labis imperi tui stragisque provinciae? quas quidem nos non vestigiis odorantes ingressus tuos sed totis volutationibus corporis et cubilibus persecuti sumus. notata a nobis sunt et prima illa scelera in adventu cum, accepta pecunia a Dyrrachinis ob necem hospitis tui Platoris, eius ipsius domum devertisti cuius sanguinem addixeras, eumque servis symphoniacis et aliis muneribus acceptis timentem multumque dubitantem confirmasti et Thessalonicam fide tua venire iussisti. quem ne maiorum quidem more supplicio adfecisti, cum miser ille securibus hospitis sui cervices subicere gestiret, sed ei medico quem tecum tu eduxeras imperasti ut venas hominis incideret;\ncum quidem tibi etiam accessio fuit ad necem Platoris Pleuratus eius comes, quem necasti verberibus summa senectute confectum. idemque tu Rabocentum, Bessicae gentis principem, cum te trecentis talentis regi Cotyi vendidisses, securi percussisti, cum ille ad te legatus in castra venisset et tibi magna praesidia et auxilia a Bessis peditum equitumque polliceretur, neque eum solum sed etiam ceteros legatos qui simul venerant; quorum omnium capita regi Cotyi vendidisti. Denseletis, quae natio semper oboediens huic imperio etiam in illa omnium barbarorum defectione Macedoniam C. Sentio praetore tutata est, nefarium bellum et crudele intulisti, eisque cum fidelissimis sociis uti posses, hostibus uti acerrimis maluisti. ita perpetuos defensores Macedoniae vexatores ac praedatores effecisti; vectigalia nostra perturbarunt, urbes ceperunt, vastarunt agros, socios nostros in servitutem abduxerunt, familias abripuerunt, pecus abegerunt, Thessalonicensis, cum de oppido desperassent, munire arcem coegerunt.\nA te Iovis Urii fanum antiquissimum barbarorum sanctissimumque direptum est. tua scelera di immortales in nostros milites expiaverunt; qui cum novo genere morbi adfligerentur neque se recreare quisquam posset, qui semel incidisset, dubitabat nemo quin violati hospites, legati necati, pacati atque socii nefario bello lacessiti, fana vexata hanc tantam efficerent vastitatem. cognoscis ex particula parva scelerum et crudelitatis tuae genus universum.\nquid avaritiae, quae criminibus infinitis implicata est, summam nunc explicem? generatim ea quae maxime nota sunt dicam. nonne sestertium centiens et octogiens, quod quasi vasari nomine in venditione mei capitis ascripseras, ex aerario tibi attributum Romae in quaestu reliquisti? nonne, cum cc talenta tibi Apolloniatae Romae dedissent ne pecunias creditas solverent, ultro Fufidium, equitem Romanum, hominem ornatissimum, creditorem debitoribus suis addixisti? nonne, hiberna cum legato praefectoque tuo tradidisses, evertisti miseras funditus civitates, quae non solum bonis sunt exhaustae sed etiam nefarias libidinum contumelias turpitudinesque subierunt? qui modus tibi fuit frumenti aestimandi, qui honorarii? si quidem potest vi et metu extortum honorarium nominari. quod cum peraeque omnes, tum acerbissime Bottiaei, Byzantii, Cherronensus, Thessalonica sensit. Vnus tu dominus, unus aestimator, unus venditor tota in provincia per triennium frumenti omnis fuisti.\nquid ego rerum capitalium quaestiones, reorum pactiones, redemptiones, acerbissimas damnationes, libidinosissimas liberationes proferam? tantum locum aliquem cum mihi notum esse senseris, tecum ipse licebit quot in eo genere et quanta sint crimina recordere. quid? illam armorum officinam ecquid recordaris, cum omni totius provinciae pecore compulso pellium nomine omnem quaestum illum domesticum paternumque renovasti? videras enim grandis iam puer bello Italico repleri quaestu vestram domum, cum pater armis faciendis tuus praefuisset. quid? vectigalem populi Romani provinciam, singulis rebus quaecumque venirent certo portorio imposito, servam tuis publicanis a te factam esse meministi? quid?\ncenturiatus palam venditos, quid? per tuum servolum ordines adsignatos, quid? stipendium militibus per omnis annos a civitatibus mensis palam propositis esse numeratum? quid? illa in Pontum profectio et conatus tuus, quid? debilitatio atque abiectio animi tui Macedonia praetoria nuntiata, cum tu non solum quod tibi succederetur sed quod Gabinio non succederetur exsanguis et mortuus concidisti, quid? quaestor aediliciis reiectis praepositus, legatorum tuorum optimus abs te quisque violatus, tribuni militares non recepti, M. Baebius, vir fortis, interfectus iussu tuo?\nquid quod tu totiens diffidens ac desperans rebus tuis in sordibus, lamentis luctuque iacuisti, quod populari illi sacerdoti sescentos ad bestias amicos sociosque misisti, quod, cum sustentare vix posses maerorem tuum doloremque decessionis, Samothraciam te primum, post inde Thasum cum tuis teneris saltatoribus et cum Autobulo, Athamante, Timocle, formosis fratribus, contulisti, quod inde te recipiens in villa Euchadiae, quae fuit uxor Execesti, iacuisti maerens aliquot dies atque inde obsoletus Thessalonicam omnibus inscientibus noctuque venisti, quod, cum concursum plorantium ac tempestatem querelarum ferre non posses, in oppidum devium Beroeam profugisti? quo in oppido cum tibi spe falsa, quod Q. Ancharium non esse successurum putares, animos rumor inflasset, quo te modo ad tuam intemperantiam, scelerate, renovasti!\nMitto aurum coronarium quod te diutissime torsit, cum modo velles, modo nolles. lex enim generi tui et decerni et te accipere vetabat nisi decreto triumpho. in quo tu acceptam iam et devoratam pecuniam, ut in Achaeorum centum talentis, evomere non poteras, vocabula tantum pecuniarum et genera mutabas. Mitto diplomata tota in provincia passim data, mitto numerum navium summamque praedae, mitto rationem exacti imperatique frumenti, mitto ereptam libertatem populis ac singulis qui erant adfecti praemiis nominatim, quorum nihil est quod non sit lege Iulia ne fieri liceat sanctum diligenter.\nAetoliam, quae procul a barbaris disiuncta gentibus, in sinu pacis posita, medio fere Graeciae gremio continetur, o Poena et Furia sociorum! decedens miseram perdidisti. Arsinoen, Stratum, Naupactum, ut modo tute indicasti, nobilis urbis atque plenas, fateris ab hostibus esse captas. quibus autem hostibus? nempe eis quos tu Ambraciae sedens primo tuo adventu ex oppidis Agrianum atque Dolopum demigrare et aras et focos relinquere coegisti. hoc tu in exitu, praeclare imperator, cum tibi ad pristinas cladis accessio fuisset Aetoliae repentinus interitus, exercitum dimisisti, neque ullam poenam quae tanto facinori deberetur non maluisti subire quam quemquam numerum tuorum militum reliquiasque cognoscere.\natque ut duorum Epicureorum similitudinem in re militari imperioque videatis, Albucius, cum in Sardinia triumphasset, Romae damnatus est; hic cum similem exitum exspectaret, in Macedonia tropaea posuit; eaque quae bellicae laudis victoriaeque omnes gentes insignia et monumenta esse voluerunt noster hic praeposterus imperator amissorum oppidorum, caesarum legionum, provinciae praesidio et reliquis militibus orbatae ad sempiternum dedecus sui generis et nominis funesta indicia constituit; idemque, ut esset quod in basi tropaeorum inscribi incidique posset, Dyrrachium ut venit decedens, obsessus est ab eis ipsis militibus quos paulo ante Torquato respondit benefici causa a se esse dimissos. quibus cum iuratus adfirmasset se quae deberentur postero die persoluturum, domum se abdidit; inde nocte intempesta crepidatus veste servili navem conscendit Brundisiumque vitavit et ultimas Hadriani maris oras petivit,\ncum interim Dyrrachii milites domum in qua istum esse arbitrabantur obsidere coeperunt et, cum latere hominem putarent, ignis circumdederunt. quo metu commoti Dyrrachini profugisse noctu crepidatum imperatorem indicaverunt. illi autem statuam istius persimilem, quam stare celeberrimo in loco voluerat ne suavissimi hominis memoria moreretur, deturbant, adfligunt, comminuunt, dissipant. sic odium quod in ipsum attulerant, id in eius imaginem ac simulacrum profuderunt.\nquae cum ita sint—non enim dubito quin, cum haec quae excellunt me nosse videas, non existimes mediam illam partem et turbam flagitiorum tuorum mihi esse inauditam— nihil est quod me hortere, nihil est quod invites; admoneri me satis est. admonebit autem nemo alius nisi rei publicae tempus, quod mihi quidem magis videtur quam tu umquam arbitratus es appropinquare. ecquid vides, ecquid sentis, lege iudiciaria lata, quos posthac iudices simus habituri? neque legetur quisquis voluerit, nec quisquis noluerit non legetur; nulli conicientur in illum ordinem, nulli eximentur; non ambitio ad gratiam, non iniquitas ad aemulationem conitetur; iudices iudicabunt ei quos lex ipsa, non quos hominum libido delegerit. quod cum ita sit, mihi crede, neminem invitum invitabis; res ipsa et rei publicae tempus aut me ipsum, quod nolim, aut alium quempiam aut invitabit aut dehortabitur.\nequidem, ut paulo ante dixi, non eadem supplicia esse in hominibus existimo quae fortasse plerique, damnationes, expulsiones, neces; denique nullam mihi poenam videtur habere id quod accidere innocenti, quod forti, quod sapienti, quod bono viro et civi potest. damnatio ista quae in te flagitatur obtigit P. Rutilio, quod specimen habuit haec civitas innocentiae. maior mihi iudicum et rei publicae poena illa visa est quam Rutili. L. Opimius eiectus est e patria, is qui praetor et consul maximis rem publicam periculis liberarat. non in eo cui facta est iniuria sed in eis qui fecerunt sceleris et conscientiae poena permansit. at contra bis Catilina absolutus est, emissus etiam ille auctor tuus provinciae, cum stuprum bonae deae pulvinaribus intulisset. quis fuit in tanta civitate qui illum incesto liberatum, non eos qui ita iudicarant pari scelere obstrictos arbitraretur?\nan ego exspectem dum de te v et lxx tabellae diribeantur, de quo iam pridem omnes mortales omnium generum, aetatum, ordinum iudicaverunt? quis enim te aditu, quis ullo honore, quis denique communi salutatione dignum putat? omnes memoriam consulatus tui, facta, mores, faciem denique ac nomen a re publica detestantur. legati qui una fuerunt alienati, tribuni militum inimici, centuriones, et si qui ex tanto exercitu reliqui milites exstant non dimissi abs te sed dissipati, te oderunt, tibi pestem exoptant, te exsecrantur. Achaia exhausta, Thessalia vexata, laceratae Athenae, Dyrrachium et Apollonia exinanita, Ambracia direpta, Parthini et Bulidenses inlusi, Epirus excisa, Locri, Phocii, Boeotii exusti, Acarnania, Amphilochia, Perraebia, Athamanumque gens vendita, Macedonia condonata barbaris, Aetolia amissa, Dolopes finitimique montani oppidis atque agris exterminati; cives Romani qui in eis locis negotiantur te unum suum sociorumque depeculatorem, vexatorem, praedonem, hostem venisse senserunt.\nad horum omnium iudicia tot atque tanta domesticum iudicium accessit sententiae damnationis tuae, occultus adventus, furtivum iter per Italiam, introitus in urbem desertus ab amicis, nullae ad senatum e provincia litterae, nulla ex trinis aestivis gratulatio, nulla triumphi mentio; non modo quid gesseris sed ne quibus in locis quidem fueris dicere audes. ex illo fonte et seminario triumphorum cum arida folia laureae rettulisses, cum ea abiecta ad portam reliquisti, tum tu ipse de te fecisse videri pronuntiavisti. qui si nihil gesseras dignum honore, ubi exercitus, ubi sumptus, ubi imperium, ubi illa uberrima supplicationibus triumphisque provincia? sin autem aliquid sperare potueras, si cogitaras id quod imperatoris nomen, quod laureati fasces, quod illa tropaea plena dedecoris et risus te commentatum esse declarant, quis te miserior, quis te damnatior, qui neque scribere ad senatum a te bene rem publicam esse gestam neque praesens dicere ausus es?\nan tu mihi cui semper ita persuasum fuerit non eventis sed factis cuiusque fortunam ponderari, neque in tabellis paucorum iudicum sed in sententiis omnium civium famam nostram fortunamque pendere, te indemnatum videri putas, quem socii, quem foederati, quem liberi populi, quem stipendiarii, quem negotiatores, quem publicani, quem universa civitas, quem legati, quem tribuni militares, quem reliqui milites qui ferrum, qui famem, qui morbum effugerunt, omni cruciatu dignissimum putent, cui non apud senatum, non apud equites Romanos, non apud ullum ordinem, non in urbe, non in Italia maximorum scelerum venia ulla ad ignoscendum dari possit, qui se ipse oderit, qui metuat omnis, qui suam causam nemini committere audeat, qui se ipse condemnet?\nnumquam ego sanguinem expetivi tuum, numquam illud extremum quod posset esse improbis et probis commune supplicium legis ac iudici, sed abiectum, contemptum, despectum a ceteris, a te ipso desperatum et relictum, circumspectantem omnia, quicquid increpuisset pertimescentem, diffidentem tuis rebus, sine voce, sine libertate, sine auctoritate, sine ulla specie consulari, horrentem, trementem, adulantem omnis videre te volui; vidi. qua re si tibi evenerit quod metuis ne accidat, equidem non moleste feram; sin id tardius forte fiet, fruar tamen tua et indignitate et timiditate, nec te minus libenter metuentem videbo ne reus fias quam reum, nec minus laetabor cum te semper sordidum, quam si paulisper sordidatum viderem.\n","locs":[{"loc":"urn:cts:latinLit:phi0474.phi027:fr1","start":0,"length":158},{"loc":"urn:cts:latinLit:phi0474.phi027:fr2","start":158,"length":100},{"loc":"urn:cts:latinLit:phi0474.phi027:fr3","start":258,"length":100},{"loc":"urn:cts:latinLit:phi0474.phi027:fr4","start":358,"length":66},{"loc":"urn:cts:latinLit:phi0474.phi027:fr5","start":424,"length":53},{"loc":"urn:cts:latinLit:phi0474.phi027:fr6","start":477,"length":104},{"loc":"urn:cts:latinLit:phi0474.phi027:fr7","start":581,"length":45},{"loc":"urn:cts:latinLit:phi0474.phi027:fr8","start":626,"length":149},{"loc":"urn:cts:latinLit:phi0474.phi027:fr9","start":775,"length":172},{"loc":"urn:cts:latinLit:phi0474.phi027:fr10","start":947,"length":190},{"loc":"urn:cts:latinLit:phi0474.phi027:fr11","start":1137,"length":258},{"loc":"urn:cts:latinLit:phi0474.phi027:fr12","start":1395,"length":42},{"loc":"urn:cts:latinLit:phi0474.phi027:fr13","start":1437,"length":166},{"loc":"urn:cts:latinLit:phi0474.phi027:fr14","start":1603,"length":135},{"loc":"urn:cts:latinLit:phi0474.phi027:fr15","start":1738,"length":42},{"loc":"urn:cts:latinLit:phi0474.phi027:fr16","start":1780,"length":41},{"loc":"urn:cts:latinLit:phi0474.phi027:fr17","start":1821,"length":235},{"loc":"urn:cts:latinLit:phi0474.phi027:fr18","start":2056,"length":63},{"loc":"urn:cts:latinLit:phi0474.phi027:fr19","start":2119,"length":59},{"loc":"urn:cts:latinLit:phi0474.phi027:1","start":2178,"length":758},{"loc":"urn:cts:latinLit:phi0474.phi027:2","start":2936,"length":673},{"loc":"urn:cts:latinLit:phi0474.phi027:3","start":3609,"length":732},{"loc":"urn:cts:latinLit:phi0474.phi027:4","start":4341,"length":554},{"loc":"urn:cts:latinLit:phi0474.phi027:5","start":4895,"length":670},{"loc":"urn:cts:latinLit:phi0474.phi027:6","start":5565,"length":613},{"loc":"urn:cts:latinLit:phi0474.phi027:7","start":6178,"length":606},{"loc":"urn:cts:latinLit:phi0474.phi027:8","start":6784,"length":736},{"loc":"urn:cts:latinLit:phi0474.phi027:9","start":7520,"length":606},{"loc":"urn:cts:latinLit:phi0474.phi027:10","start":8126,"length":671},{"loc":"urn:cts:latinLit:phi0474.phi027:11","start":8797,"length":988},{"loc":"urn:cts:latinLit:phi0474.phi027:12","start":9785,"length":580},{"loc":"urn:cts:latinLit:phi0474.phi027:13","start":10365,"length":492},{"loc":"urn:cts:latinLit:phi0474.phi027:14","start":10857,"length":926},{"loc":"urn:cts:latinLit:phi0474.phi027:15","start":11783,"length":728},{"loc":"urn:cts:latinLit:phi0474.phi027:16","start":12511,"length":845},{"loc":"urn:cts:latinLit:phi0474.phi027:17","start":13356,"length":521},{"loc":"urn:cts:latinLit:phi0474.phi027:18","start":13877,"length":1054},{"loc":"urn:cts:latinLit:phi0474.phi027:19","start":14931,"length":832},{"loc":"urn:cts:latinLit:phi0474.phi027:20","start":15763,"length":690},{"loc":"urn:cts:latinLit:phi0474.phi027:21","start":16453,"length":576},{"loc":"urn:cts:latinLit:phi0474.phi027:22","start":17029,"length":726},{"loc":"urn:cts:latinLit:phi0474.phi027:23","start":17755,"length":1325},{"loc":"urn:cts:latinLit:phi0474.phi027:24","start":19080,"length":687},{"loc":"urn:cts:latinLit:phi0474.phi027:25","start":19767,"length":823},{"loc":"urn:cts:latinLit:phi0474.phi027:26","start":20590,"length":800},{"loc":"urn:cts:latinLit:phi0474.phi027:27","start":21390,"length":769},{"loc":"urn:cts:latinLit:phi0474.phi027:28","start":22159,"length":650},{"loc":"urn:cts:latinLit:phi0474.phi027:29","start":22809,"length":597},{"loc":"urn:cts:latinLit:phi0474.phi027:30","start":23406,"length":815},{"loc":"urn:cts:latinLit:phi0474.phi027:31","start":24221,"length":641},{"loc":"urn:cts:latinLit:phi0474.phi027:32","start":24862,"length":843},{"loc":"urn:cts:latinLit:phi0474.phi027:33","start":25705,"length":633},{"loc":"urn:cts:latinLit:phi0474.phi027:34","start":26338,"length":931},{"loc":"urn:cts:latinLit:phi0474.phi027:35","start":27269,"length":657},{"loc":"urn:cts:latinLit:phi0474.phi027:36","start":27926,"length":499},{"loc":"urn:cts:latinLit:phi0474.phi027:37","start":28425,"length":565},{"loc":"urn:cts:latinLit:phi0474.phi027:38","start":28990,"length":924},{"loc":"urn:cts:latinLit:phi0474.phi027:39","start":29914,"length":648},{"loc":"urn:cts:latinLit:phi0474.phi027:40","start":30562,"length":563},{"loc":"urn:cts:latinLit:phi0474.phi027:41","start":31125,"length":868},{"loc":"urn:cts:latinLit:phi0474.phi027:42","start":31993,"length":725},{"loc":"urn:cts:latinLit:phi0474.phi027:43","start":32718,"length":905},{"loc":"urn:cts:latinLit:phi0474.phi027:44","start":33623,"length":953},{"loc":"urn:cts:latinLit:phi0474.phi027:45","start":34576,"length":710},{"loc":"urn:cts:latinLit:phi0474.phi027:46","start":35286,"length":707},{"loc":"urn:cts:latinLit:phi0474.phi027:47","start":35993,"length":722},{"loc":"urn:cts:latinLit:phi0474.phi027:48","start":36715,"length":830},{"loc":"urn:cts:latinLit:phi0474.phi027:49","start":37545,"length":491},{"loc":"urn:cts:latinLit:phi0474.phi027:50","start":38036,"length":708},{"loc":"urn:cts:latinLit:phi0474.phi027:51","start":38744,"length":649},{"loc":"urn:cts:latinLit:phi0474.phi027:52","start":39393,"length":639},{"loc":"urn:cts:latinLit:phi0474.phi027:53","start":40032,"length":807},{"loc":"urn:cts:latinLit:phi0474.phi027:54","start":40839,"length":467},{"loc":"urn:cts:latinLit:phi0474.phi027:55","start":41306,"length":950},{"loc":"urn:cts:latinLit:phi0474.phi027:56","start":42256,"length":675},{"loc":"urn:cts:latinLit:phi0474.phi027:57","start":42931,"length":1038},{"loc":"urn:cts:latinLit:phi0474.phi027:58","start":43969,"length":697},{"loc":"urn:cts:latinLit:phi0474.phi027:59","start":44666,"length":995},{"loc":"urn:cts:latinLit:phi0474.phi027:60","start":45661,"length":448},{"loc":"urn:cts:latinLit:phi0474.phi027:61","start":46109,"length":1035},{"loc":"urn:cts:latinLit:phi0474.phi027:62","start":47144,"length":912},{"loc":"urn:cts:latinLit:phi0474.phi027:63","start":48056,"length":587},{"loc":"urn:cts:latinLit:phi0474.phi027:64","start":48643,"length":720},{"loc":"urn:cts:latinLit:phi0474.phi027:65","start":49363,"length":714},{"loc":"urn:cts:latinLit:phi0474.phi027:66","start":50077,"length":438},{"loc":"urn:cts:latinLit:phi0474.phi027:67","start":50515,"length":720},{"loc":"urn:cts:latinLit:phi0474.phi027:68","start":51235,"length":910},{"loc":"urn:cts:latinLit:phi0474.phi027:69","start":52145,"length":578},{"loc":"urn:cts:latinLit:phi0474.phi027:70","start":52723,"length":891},{"loc":"urn:cts:latinLit:phi0474.phi027:71","start":53614,"length":602},{"loc":"urn:cts:latinLit:phi0474.phi027:72","start":54216,"length":695},{"loc":"urn:cts:latinLit:phi0474.phi027:73","start":54911,"length":592},{"loc":"urn:cts:latinLit:phi0474.phi027:74","start":55503,"length":652},{"loc":"urn:cts:latinLit:phi0474.phi027:75","start":56155,"length":851},{"loc":"urn:cts:latinLit:phi0474.phi027:76","start":57006,"length":622},{"loc":"urn:cts:latinLit:phi0474.phi027:77","start":57628,"length":699},{"loc":"urn:cts:latinLit:phi0474.phi027:78","start":58327,"length":463},{"loc":"urn:cts:latinLit:phi0474.phi027:79","start":58790,"length":714},{"loc":"urn:cts:latinLit:phi0474.phi027:80","start":59504,"length":726},{"loc":"urn:cts:latinLit:phi0474.phi027:81","start":60230,"length":858},{"loc":"urn:cts:latinLit:phi0474.phi027:82","start":61088,"length":1079},{"loc":"urn:cts:latinLit:phi0474.phi027:83","start":62167,"length":714},{"loc":"urn:cts:latinLit:phi0474.phi027:84","start":62881,"length":1011},{"loc":"urn:cts:latinLit:phi0474.phi027:85","start":63892,"length":452},{"loc":"urn:cts:latinLit:phi0474.phi027:86","start":64344,"length":974},{"loc":"urn:cts:latinLit:phi0474.phi027:87","start":65318,"length":700},{"loc":"urn:cts:latinLit:phi0474.phi027:88","start":66018,"length":573},{"loc":"urn:cts:latinLit:phi0474.phi027:89","start":66591,"length":831},{"loc":"urn:cts:latinLit:phi0474.phi027:90","start":67422,"length":594},{"loc":"urn:cts:latinLit:phi0474.phi027:91","start":68016,"length":710},{"loc":"urn:cts:latinLit:phi0474.phi027:92","start":68726,"length":917},{"loc":"urn:cts:latinLit:phi0474.phi027:93","start":69643,"length":471},{"loc":"urn:cts:latinLit:phi0474.phi027:94","start":70114,"length":879},{"loc":"urn:cts:latinLit:phi0474.phi027:95","start":70993,"length":881},{"loc":"urn:cts:latinLit:phi0474.phi027:96","start":71874,"length":1008},{"loc":"urn:cts:latinLit:phi0474.phi027:97","start":72882,"length":963},{"loc":"urn:cts:latinLit:phi0474.phi027:98","start":73845,"length":748},{"loc":"urn:cts:latinLit:phi0474.phi027:99","start":74593,"length":725}]}
{"id":"urn:cts:latinLit:phi0474.phi028.perseus-lat2","text":"PRO CN. PLANCIO ORATIOcum propter egregiam et singularem Cn. Planci, iudices, in mea salute custodienda fidem tam multos et bonos viros eius honori viderem esse fautores, capiebam animo non mediocrem voluptatem quod, cuius officium mihi saluti fuisset, ei meorum temporum memoriam suffragari videbam. cum autem audirem meos partim inimicos, partim invidos huic accusationi esse fautores, eandemque rem adversariam esse in iudicio Cn. Plancio quae in petitione fuisset adiutrix, dolebam, iudices, et acerbe ferebam, si huius salus ob eam ipsam causam esset infestior quod is meam salutem atque vitam sua benivolentia praesidio custodiaque texisset.\nnunc autem vester, iudices, conspectus et consessus iste reficit et recreat mentem meam, cum intueor et contemplor unum quemque vestrum. video enim hoc in numero neminem cui mea salus non cara fuerit, cuius non exstet in me summum meritum, cui non sim obstrictus memoria benefici sempiterna. itaque non extimesco ne Cn. Plancio custodia meae salutis apud eos obsit qui me ipsi maxime salvum videre voluerunt, saepiusque, iudices, mihi venit in mentem admirandum esse M. Laterensem, hominem studiosissimum et dignitatis et salutis meae, reum sibi hunc potissimum delegisse quam metuendum ne vobis id ille magna ratione fecisse videatur.\nquamquam mihi non sumo tantum neque adrogo, iudices, ut Cn. Plancium suis erga me meritis impunitatem consecutum putem. Nisi eius integerrimam vitam, modestissimos mores, summam fidem, continentiam, pietatem, innocentiam ostendero, nihil de poena recusabo; sin omnia praestitero quae sunt a bonis viris exspectanda, petam, iudices, a vobis ut, cuius misericordia salus mea custodita sit, ei vos vestram misericordiam me deprecante tribuatis. equidem ad reliquos labores, quos in hac causa maiores suscipio quam in ceteris, etiam hanc molestiam adsumo, quod mihi non solum pro Cn. Plancio dicendum est, cuius ego salutem non secus ac meam tueri debeo, sed etiam pro me ipso, de quo accusatores plura paene quam de re reoque dixerunt.\nquamquam, iudices, si quid est in me ipso ita reprehensum ut id ab hoc seiunctum sit, non me id magno opere conturbat; non enim timeo ne, quia perraro grati homines reperiantur, idcirco, cum me nimium gratum illi esse dicant, id mihi criminosum esse possit. quae vero ita sunt agitata ab illis ut aut merita Cn. Planci erga me minora esse dicerent quam a me ipso praedicarentur, aut, si essent summa, negarent ea tamen ita magni ut ego putarem ponderis apud vos esse debere, haec mihi sunt tractanda, iudices, et modice, ne quid ipse offendam, et tum denique cum respondero criminibus, ne non tam innocentia reus sua quam recordatione meorum temporum defensus esse videatur.\nsed mihi in causa facili atque explicata perdifficilis, iudices, et lubrica defensionis ratio proponitur. nam, si tantum modo mihi necesse esset contra Laterensem dicere, tamen id ipsum esset in tanto usu nostro tantaque amicitia molestum. vetus est enim lex illa iustae veraeque amicitiae quae mihi cum illo iam diu est, ut idem amici semper velint, neque est ullum amicitiae certius vinculum quam consensus et societas consiliorum et voluntatum. mihi autem non id est in hac re molestissimum, contra illum dicere, sed multo illud magis quod in ea causa contra dicendum est in qua quaedam hominum ipsorum videtur facienda esse contentio.\nquaerit enim Laterensis atque hoc uno maxime urget qua se virtute, qua laude Plancius, qua dignitate superarit. ita, si cedo illius ornamentis, quae multa et magna sunt, non solum huius dignitatis iactura facienda est sed etiam largitionis recipienda suspicio est; sin hunc illi antepono, contumeliosa habenda est oratio, et dicendum est id quod ille me flagitat, Laterensem a Plancio dignitate esse superatum. ita aut amicissimi hominis existimatio offendenda est, si illam accusationis condicionem sequar, aut optime de me meriti salus deserenda.\nsed ego, Laterensis, caecum me et praecipitem ferri confitear in causa, si te aut a Plancio aut ab ullo dignitate potuisse superari dixero. itaque discedam ab ea contentione ad quam tu me vocas et veniam ad illam ad quam me causa ipsa deducit.\nquid? tu in magistratibus dignitatis iudicem putas esse populum? fortasse non numquam est; utinam vero semper esset! sed est perraro et, si quando est, in eis magistratibus est mandandis quibus salutem suam committi putat; his levioribus comitiis diligentia et gratia petitorum honos paritur, non eis ornamentis quae esse in te videmus. nam quod ad populum pertinet, semper dignitatis iniquus iudex est qui aut invidet aut favet. quamquam nihil potes in te, Laterensis, constituere quod sit proprium laudis tuae quin id tibi sit commune cum Plancio.\nsed hoc totum agetur alio loco; nunc tantum disputo de iure populi, qui et potest et solet non numquam dignos praeterire; nec, si a populo praeteritus est quem non oportuit, a iudicibus condemnandus est qui praeteritus non est. nam, si ita esset, quod patres apud maiores nostros tenere non potuerunt, ut reprehensores essent comitiorum, id haberent iudices, quod multo etiam minus esset ferendum. tum enim magistratum non gerebat is qui ceperat, si patres auctores non erant facti; nunc postulatur a vobis ut eius exitio qui creatus sit iudicium populi Romani reprendatis. itaque iam quoniam qua nolui ianua sum ingressus in causam, sperare videor tantum afuturam esse orationem meam a minima suspicione offensionis tuae, te ut potius obiurgem, quod iniquum in discrimen adducas dignitatem tuam, quam ut eam ego ulla contumelia coner attingere.\ntu continentiam, tu industriam, tu animum in rem publicam, tu virtutem, tu innocentiam, tu fidem, tu labores tuos, quod aedilis non sis factus, fractos esse et abiectos et repudiatos putas? vide tandem, Laterensis, quantum ego a te dissentiam. si me dius fidius decem soli essent in civitate viri boni, sapientes, iusti, graves, qui te indignum aedilitate iudicavissent, gravius de te iudicatum putarem quam est hoc quod tu metuis ne a populo iudicatum esse videatur. non enim comitiis iudicat semper populus, sed movetur plerumque gratia, cedit precibus, facit eos a quibus est maxime ambitus, denique, etiam si iudicat, non dilectu aliquo aut sapientia ducitur ad iudicandum, sed impetu non numquam et quadam etiam temeritate. non est enim consilium in volgo, non ratio, non discrimen, non diligentia, semperque sapientes ea quae populus fecisset ferenda, non semper laudanda dixerunt. qua re, cum te aedilem fieri oportuisse dicis, populi culpam, non competitoris accusas.\nut fueris dignior quam Plancius—de quo ipso tecum ita contendam paulo post ut conservem dignitatem tuam—sed ut fueris dignior, non competitor a quo es victus, sed populus a quo es praeteritus, in culpa est. in quo illud primum debes putare, comitiis, praesertim aediliciis, studium esse populi, non iudicium; eblandita illa, non enucleata esse suffragia; eos qui suffragium ferant, quid cuique ipsi debeant considerare saepius quam quid cuique a re publica debeatur. sin autem mavis esse iudicium, non tibi id rescindendum est sed ferendum.\nmale iudicavit populus.at iudicavit. non debuit. at potuit. non fero. at multi clarissimi et sapientissimi cives tulerunt. est enim haec condicio liberorum populorum praecipueque huius principis populi et omnium gentium domini atque victoris, posse suffragiis vel dare vel detrahere quod velit cuique; nostrum est autem, nostrum qui in hac tempestate populi iactemur et fluctibus ferre modice populi voluntates, adlicere alienas, retinere partas, placare turbatas; honores si magni non putemus, non servire populo; sin eos expetamus, non defetigari supplicando.\nvenio iam ad ipsius populi partis ut illius contra te oratione potius quam mea disputem. qui si tecum congrediatur et si una loqui voce possit, haec dicat: ego tibi, Laterensis, Plancium non anteposui sed, cum essetis aeque boni viri, meum beneficium ad eum potius detuli qui a me contenderat quam ad eum qui mihi non nimis submisse supplicarat. respondebis, credo, te splendore et vetustate familiae fretum non valde ambiendum putasse. at vero te ille ad sua instituta suorumque maiorum exempla revocabit; semper se dicet rogari voluisse, semper sibi supplicari; se M. Seium, qui ne equestrem quidem splendorem incolumem a calamitate iudici retinere potuisset, homini nobilissimo, innocentissimo, eloquentissimo, M. Pisoni, praetulisse; praeposuisse se Q. Catulo, summa in familia nato, sapientissimo et sanctissimo viro, non dico C. Serranum, stultissimum hominem—fuit enim tamen nobilis—non C. Fimbriam, novum hominem—fuit enim et animi satis magni et consili—sed Cn. Mallium, non solum ignobilem verum sine virtute, sine ingenio, vita etiam contempta ac sordida.\ndesiderarunt te, inquit, oculi mei, cum tu esses Cyrenis; me enim quam socios tua frui virtute malebam, et quo plus intererat, eo plus aberat a me, cum te non videbam. deinde sitientem me virtutis tuae deseruisti ac reliquisti. coeperas enim petere tribunatum pl. temporibus eis quae istam eloquentiam et virtutem requirebant; quam petitionem cum reliquisses, si hoc indicasti, tanta in tempestate te gubernare non posse, de virtute tua dubitavi, si nolle, de voluntate; sin, quod magis intellego, temporibus te aliis reservasti, ego quoque, inquiet populus Romanus, ad ea te tempora revocavi ad quae tu te ipse servaras. pete igitur eum magistratum in quo mihi magnae utilitati esse possis; aediles quicumque erunt, idem mihi sunt ludi parati; tribuni pl. permagni interest qui sint. qua re aut redde mihi quod ostenderas, aut si, quod mea minus interest, id te magis forte delectat, reddam tibi istam aedilitatem etiam neglegenter petenti, sed amplissimos honores ut pro dignitate tua consequare, condiscas censeo mihi paulo diligentius supplicare.\nhaec populi oratio est, mea vero, Laterensis, haec: qua re victus sis non debere iudicem quaerere, modo ne largitione sis victus. nam si, quotienscumque praeteritus erit is qui non debuerit praeteriri, totiens oportebit eum qui factus erit condemnari, nihil iam est quod populo supplicetur, nihil quod diribitio, nihil quod renuntiatio suffragiorum exspectetur. simul ut qui sint professi videro, dicam:\nhic familia consulari est, ille praetoria; reliquos video esse ex equestri loco; sunt omnes sine macula, sunt omnes aeque boni viri atque integri, sed servari necesse est gradus; cedat consulari generi praetorium, ne contendat cum praetorio nomine equester locus.sublata sunt studia, exstinctae suffragationes, nullae contentiones, nulla libertas populi in mandandis magistratibus, nulla exspectatio suffragiorum; nihil, ut plerumque evenit, praeter opinionem accidet, nulla erit posthac varietas comitiorum. sin hoc persaepe accidit ut et factos aliquos et non factos esse miremur, si campus atque illae undae comitiorum, ut mare profundum et immensum, sic effervescunt quodam quasi aestu ut ad alios accedant, ab aliis autem recedant, tamen nos in impetu studiorum et motu temeritatis modum aliquem et consilium et rationem requiremus?\nqua re noli me ad contentionem vestrum vocare, Laterensis. etenim si populo grata est tabella, quae frontis aperit hominum, mentis tegit datque eam libertatem ut quod velint faciant, promittant autem quod rogentur, cur tu id in iudicio ut fiat exprimis quod non fit in campo? hic quam ille dignior perquam grave est dictu. quo modo igitur est aequius? sic credo, quod agitur, quod satis est iudici: hic factus est. cur iste potius quam ego? vel nescio vel non dico vel denique quod mihi gravissimum esset, si dicerem, sed impune tamen deberem dicere: non recte. nam quid adsequerere, si illa extrema defensione uterer, populum quod voluisset fecisse, non quod debuisset?\nquid? si populi quoque factum defendo, Laterensis, et doceo Cn. Plancium non obrepsisse ad honorem, sed eo venisse cursu qui semper patuerit hominibus ortis hoc nostro equestri loco, possumne eripere orationi tuae contentionem vestrum, quae tractari sine contumelia non potest, et te ad causam aliquando crimenque deducere? si, quod equitis Romani filius est, inferior esse debuit, omnes tecum equitum Romanorum filii petiverunt. nihil dico amplius; hoc tamen miror cur huic potissimum irascare qui longissime a te afuit. equidem, si quando, ut fit, iactor in turba, non illum accuso qui est in summa sacra via, cum ego ad Fabianum fornicem impellor, sed eum qui in me ipsum incurrit atque incidit. tu neque Q. Pedio, forti viro, suscenses neque huic A. Plotio, ornatissimo homini familiari meo, et ab eo qui hos dimovit potius quam ab eis qui in te ipsum incubuerunt te depulsum putas.\nsed tamen haec tibi est prima cum Plancio generis vestri familiaeque contentio, qua abs te vincitur; cur enim non confitear quod necesse est? sed non hic magis quam ego a meis competitoribus et alias et in consulatus petitione vincebar. sed vide ne haec ipsa quae despicis huic suffragata sint. sic enim conferamus. est tuum nomen utraque familia consulare. num dubitas igitur quin omnes qui favent nobilitati, qui id putant esse pulcherrimum, qui imaginibus, qui nominibus vestris ducuntur, te aedilem fecerint? equidem non dubito. sed si parum multi sunt qui nobilitatem ament, num ista est nostra culpa? etenim ad caput et ad fontem generis utriusque veniamus.\ntu es e municipio antiquissimo Tusculano, ex quo sunt plurimae familiae consulares, in quibus est etiam Iuventia —tot ex reliquis municipiis omnibus non sunt—hic est e praefectura Atinati non tam prisca, non tam honorata, non tam suburbana. quantum interesse vis ad rationem petendi? primum utrum magis favere putas Atinatis an Tusculanos suis? alteri—scire enim hoc propter vicinitatem facile possum—cum huius ornatissimi atque optimi viri, Cn. Saturnini, patrem aedilem, cum praetorem viderunt, quod primus ille non modo in eam familiam sed etiam in praefecturam illam sellam curulem attulisset, mirandum in modum laetati sunt; alteros—credo, quia refertum est municipium consularibus, nam malivolos non esse certo scio—numquam intellexi vehementius suorum honore laetari. habemus hoc nos, habent nostra municipia.\nquid ego de me, de fratre meo loquar? quorum honoribus agri ipsi prope dicam montesque faverunt. num quando vides Tusculanum aliquem de M. Catone illo in omni virtute principe, num de Ti. Coruncanio municipe suo, num de tot Fulviis gloriari? verbum nemo facit. at in quemcumque Arpinatem incideris, etiam si nolis, erit tamen tibi fortasse etiam de nobis aliquid, sed certe de C. Mario audiendum. primum igitur hic habuit studia suorum ardentia, tu tanta quanta in hominibus iam saturatis honoribus esse potuerunt.\ndeinde tui municipes sunt illi quidem splendidissimi homines, sed tamen pauci, si quidem cum Atinatibus conferantur; huius praefectura plena virorum fortissimorum, sic ut nulla tota Italia frequentior dici possit; quam quidem nunc multitudinem videtis, iudices, in squalore et luctu supplicem vobis. hi tot equites Romani, tot tribuni aerarii—nam plebem a iudicio dimisimus, quae cuncta comitiis adfuit— quid roboris, quid dignitatis huius petitioni attulerunt? non modo enim tribum Teretinam, de qua dicam alio loco, sed dignitatem, sed oculorum coniectum, sed solidam et robustam et adsiduam frequentiam praebuerunt. nam municipia coniunctione etiam vicinitatis vehementer moventur.\nomnia quae dico de Plancio dico expertus in nobis; sumus enim finitimi Atinatibus. laudanda est vel etiam amanda vicinitas retinens veterem illum offici morem, non infuscata malivolentia, non adsueta mendaciis, non fucosa, non fallax, non erudita artificio simulationis vel suburbano vel etiam urbano. nemo Arpinas non Plancio studuit, nemo Soranus, nemo Casinas, nemo Aquinas. tractus ille celeberrimus Venafranus, Allifanus, tota denique ea nostra ita aspera et montuosa et fidelis et simplex et fautrix suorum regio se huius honore ornari, se augeri dignitate arbitrabatur, isdemque nunc ex municipiis adsunt equites Romani publice cum legatione et testimonio, nec minore nunc sunt sollicitudine quam tum erant studio. etenim est gravius spoliari fortunis quam non augeri dignitate.\nergo ut alia in te erant inlustriora, Laterensis, quae tibi maiores tui reliquerant, sic te Plancius hoc non solum municipi verum etiam vicinitatis genere vincebat; nisi forte te Labicana aut Gabina aut Bovillana vicinitas adiuvabat, quibus e municipiis vix iam qui carnem Latinis petant reperiuntur. adiungamus, si vis, id quod tu huic obesse etiam putas, patrem publicanum; qui ordo quanto adiumento sit in honore quis nescit? Flos enim equitum Romanorum, ornamentum civitatis, firmamentum rei publicae publicanorum ordine continetur.\nquis est igitur qui neget ordinis eius studium fuisse in honore Planci singulare? neque iniuria, vel quod erat pater is qui est princeps iam diu publicanorum, vel quod is ab sociis unice diligebatur, vel quod diligentissime rogabat, vel quia pro filio supplicabat, vel quod huius ipsius in illum ordinem summa officia quaesturae tribunatusque constabant, vel quod illi in hoc ornando ordinem se ornare et consulere liberis suis arbitrabantur.\naliquid praeterea—timide dicam, sed tamen dicendum est—non enim opibus, non invidiosa gratia, non potentia vix ferenda, sed commemoratione benefici, sed misericordia, sed precibus aliquid attulimus etiam nos. appellavi populum tributim, submisi me et supplicavi; ultro me hercule se mihi etiam offerentis, ultro pollicentis rogavi. valuit causa rogandi, non gratia.\nnec si vir amplissimus, cui nihil est quod roganti concedi non iure possit, de aliquo, ut dicis, non impetravit, ego sum adrogans quod me valuisse dico. nam ut omittam illud quod ego pro eo laborabam qui valebat ipse per sese, rogatio ipsa semper est gratiosissima quae est officio necessitudinis coniuncta maxime. neque enim ego sic rogabam ut petere viderer, quia familiaris esset meus, quia vicinus, quia huius parente semper plurimum essem usus, sed ut quasi parenti et custodi salutis meae. non potentia mea sed causa rogationis fuit gratiosa. nemo mea restitutione laetatus est, nemo iniuria doluit, cui non huius in me misericordia grata fuerit.\netenim si ante reditum meum Cn. Plancio se volgo viri boni, cum hic tribunatum peteret, ultro offerebant, cui nomen meum absentis honori fuisset, ei meas praesentis preces non putas profuisse? an Minturnenses coloni, quod C. Marium e civili ferro atque ex impiis manibus eripuerunt, quod tecto receperunt, quod fessum inedia fluctibusque recrearunt, quod viaticum congesserunt, quod navigium dederunt, quod eum linquentem terram eam quam servarat votis, ominibus lacrimisque prosecuti sunt, aeterna in laude versantur; Plancio, quod me vel vi pulsum vel ratione cedentem receperit, iuverit, custodierit, his et senatui populoque Romano, ut haberent quem reducerent, conservarit, honori hanc fidem, misericordiam, virtutem fuisse miraris?\nvitia me hercule Cn. Planci res eae de quibus dixi tegere potuerunt, ne tu in ea vita de qua iam dicam tot et tanta adiumenta huic honori fuisse mirere. hic est enim qui adulescentulus cum A. Torquato profectus in Africam sic ab illo gravissimo et sanctissimo atque omni laude et honore dignissimo viro dilectus est ut et contuberni necessitudo et adulescentis modestissimi pudor postulabat, quod, si adesset, non minus ille declararet quam hic illius frater patruelis et socer, T. Torquatus, omni illi et virtute et laude par, qui est quidem cum illo maximis vinclis et propinquitatis et adfinitatis coniunctus, sed ita magnis amoris ut illae necessitudinis causae leves esse videantur. fuit in Creta postea contubernalis Saturnini, propinqui sui, miles huius Q. Metelli; cui cum fuerit probatissimus hodieque sit, omnibus esse se probatum sperare debet. in ea provincia legatus fuit C. Sacerdos, qua virtute, qua constantia vir! L. Flaccus, qui homo, qui civis! qualem hunc putent, adsiduitate testimonioque declarant.\nin Macedonia tribunus militum fuit, in eadem provincia postea quaestor. primum Macedonia sic eum diligit ut indicant hi principes civitatum suarum; qui cum missi sint ob aliam causam, tamen huius repentino periculo commoti huic adsident, pro hoc laborant, huic si praesto fuerint, gratius se civitatibus suis facturos putant quam si legationem suam et mandata confecerint. L. vero Apuleius hunc tanti facit ut morem illum maiorum qui praescribit in parentum loco quaestoribus suis praetores esse oportere officiis benivolentiaque superarit. tribunus pl. fuit non fortasse tam vehemens quam isti quos tu iure laudas, sed certe talis, quales si omnes semper fuissent, numquam desideratus vehemens esset tribunus.\nomitto illa quae, si minus in scaena sunt, at certe, cum sunt prolata, laudantur, ut vivat cum suis, primum cum parente—nam meo iudicio pietas fundamentum est omnium virtutum—quem veretur ut deum—neque enim multo secus est parens liberis—amat vero ut sodalem, ut fratrem, ut aequalem. quid dicam cum patruo, cum adfinibus, cum propinquis, cum hoc Cn. Saturnino, ornatissimo viro? cuius quantam honoris huius cupiditatem fuisse creditis, cum videtis luctus societatem? quid de me dicam qui mihi in huius periculo reus esse videor? quid de his tot viris talibus quos videtis veste mutata? atque haec sunt indicia, iudices, solida et expressa, haec signa probitatis non fucata forensi specie, sed domesticis inusta notis veritatis. facilis est illa occursatio et blanditia popularis; aspicitur, non attrectatur; procul apparet, non excutitur, non in manus sumitur.\nomnibus igitur rebus ornatum hominem tam externis quam domesticis, non nullis rebus inferiorem quam te, genere dico et nomine, superiorem aliis, municipum, vicinorum, societatum studio, meorum temporum memoria, parem virtute, integritate, modestia aedilem factum esse miraris?\nhunc tu vitae splendorem maculis aspergis istis? iacis adulteria, quae nemo non modo nomine sed ne suspicione quidem possit agnoscere. bimaritum appellas, ut verba etiam fingas, non solum crimina. ductum esse ab eo in provinciam aliquem dicis libidinis causa, quod non crimen est, sed impunitum in maledicto mendacium; raptam esse mimulam, quod dicitur Atinae factum a iuventute vetere quodam in scaenicos iure maximeque oppidano.\nO adulescentiam traductam eleganter, cui quidem cum quod licuerit obiciatur, tamen id ipsum falsum reperiatur! emissus aliquis e carcere. et quidem emissus per imprudentiam, emissus, ut cognostis, necessarii hominis optimique adulescentis rogatu; idem postea praetoris mandatu requisitus. atque haec nec ulla alia sunt coniecta maledicta in eius vitam de cuius vos pudore, religione, integritate dubitetis.\npater vero, inquit, etiam obesse filio debet. O vocem duram atque indignam tua probitate, Laterensis! pater ut in iudicio capitis, pater ut in dimicatione fortunarum, pater ut apud talis viros obesse filio debeat? qui si esset turpissimus, si sordidissimus, tamen ipso nomine patrio valeret apud clementis iudices et misericordis; valeret, inquam, communi sensu omnium et dulcissima commendatione naturae.\nsed cum sit Cn. Plancius is eques Romanus, ea primum vetustate equestris nominis ut pater, ut avus, ut maiores eius omnes equites Romani fuerint, summum in praefectura florentissima gradum tenuerint et dignitatis et gratiae, deinde ut ipse in legionibus P. Crassi imperatoris inter ornatissimos homines, equites Romanos, summo splendore fuerit, ut postea princeps inter suos plurimarum rerum sanctissimus et iustissimus iudex, maximarum societatum auctor, plurimarum magister: si non modo in eo nihil umquam reprehensum sed laudata sunt omnia, tamen is oberit honestissimo filio pater qui vel minus honestum et alienum tueri vel auctoritate sua vel gratia possit?\nasperius, inquit, locutus est aliquid aliquando. immo fortasse liberius. at id ipsum, inquit, non est ferendum. ergo ei ferendi sunt qui hoc queruntur, libertatem equitis Romani se ferre non posse? Vbinam ille mos, ubi illa aequitas iuris, ubi illa antiqua libertas quae malis oppressa civilibus extollere iam caput et aliquando recreata se erigere debebat? equitum ego Romanorum in homines nobilissimos maledicta, publicanorum in Q. Scaevolam, virum omnibus ingenio, iustitia, integritate praestantem, aspere et ferociter et libere dicta commemorem? consuli P. Nasicae praeco Granius medio in foro, cum ille edicto iustitio domum decedens rogasset Granium quid tristis esset; an quod reiectae auctiones essent: immo vero, inquit, quod legationes. idem tribuno pl. potentissimo homini, M. Druso, et multa in re publica molienti, cum ille eum salutasset et, ut fit, dixisset: quid agis, Grani? respondit: immo vero tu, Druse, quid agis? ille L. Crassi, ille M. Antoni voluntatem asperioribus facetiis saepe perstrinxit impune: nunc usque eo est oppressa nostra adrogantia civitas ut, quae fuit olim praeconi in ridendo, nunc equiti Romano in plorando non sit concessa libertas.\nquae enim umquam Plancio vox fuit contumeliae potius quam doloris? quid est autem umquam questus nisi cum a sociis et a se iniuriam propulsaret? cum senatus impediretur quo minus, id quod hostibus semper erat tributum, responsum equitibus Romanis redderetur, omnibus illa iniuria dolori fuit publicanis, sed eum ipsum dolorem hic tulit paulo apertius. communis ille sensus in aliis fortasse latuit; hic, quod cum ceteris animo sentiebat, id magis quam ceteri et voltu promptum habuit et lingua.\nquamquam, iudices,—agnosco enim ex me—permulta in Plancium quae ab eo numquam dicta sunt conferuntur. ego quia dico aliquid aliquando non studio adductus, sed aut contentione dicendi aut lacessitus, et quia, ut fit in multis, exit aliquando aliquid si non perfacetum, at tamen fortasse non rusticum, quod quisque dixit, me id dixisse dicunt. ego autem, si quid est quod mihi scitum esse videatur et homine ingenuo dignum atque docto, non aspernor, stomachor cum aliorum non me digna in me conferuntur. nam quod primus scivit legem de publicanis tum cum vir amplissimus consul id illi ordini per populum dedit quod per senatum, si licuisset, dedisset, si in eo crimen est quia suffragium tulit, quis non tulit publicanus? si quia primus scivit, utrum id sortis esse vis, an eius qui illam legem ferebat? si sortis, nullum crimen est in casu; si consulis, statuis etiam hunc a summo viro principem esse ordinis iudicatum.\nsed aliquando veniamus ad causam. in qua tu nomine legis Liciniae, quae est de sodaliciis, omnis ambitus leges complexus es; neque enim quicquam aliud in hac lege nisi editicios iudices es secutus. quod genus iudicum si est aequum ulla in re nisi in hac tribuaria, non intellego quam ob rem senatus hoc uno in genere tribus edi voluerit ab accusatore neque eandem editionem transtulerit in ceteras causas, de ipso denique ambitu reiectionem fieri voluerit iudicum alternorum, cumque nullum genus acerbitatis praetermitteret, hoc tamen unum praetereundum putarit.\nquid? huiusce rei tandem obscura causa est, an et agitata tum cum ista in senatu res agebatur, et disputata hesterno die copiosissime a Q. Hortensio, cui tum est senatus adsensus? hoc igitur sensimus: cuiuscumque tribus largitor esset, et per hanc consensionem quae magis honeste quam vere sodalitas nominaretur quam quisque tribum turpi largitione corrumperet, eum maxime eis hominibus qui eius tribus essent esse notum. ita putavit senatus, cum reo tribus ederentur eae quas is largitione devinctas haberet, eosdem fore testis et iudices. acerbum omnino genus iudici sed tamen, si vel sua vel ea quae maxime esset cuique coniuncta tribus ederetur, vix recusandum.\ntu autem, Laterensis, quas tribus edidisti? Teretinam, credo. fuit certe id aequum et certe exspectatum est et fuit dignum constantia tua. cuius tu tribus venditorem et corruptorem et sequestrem Plancium fuisse clamitas, eam tribum profecto, severissimorum praesertim hominum et gravissimorum, edere debuisti. at Voltiniam; libet enim tibi nescio quid etiam de illa tribu criminari. hanc igitur ipsam cur non edidisti? quid Plancio cum lemonia, quid cum Oufentina, quid cum Clustumina? nam Maeciam, non quae iudicaret, sed quae reiceretur, esse voluisti.\ndubitatis igitur, iudices, quin vos M. Laterensis suo iudicio non ad sententiam legis, sed ad suam spem aliquam de civitate delegerit? dubitatis quin eas tribus in quibus magnas necessitudines habet Plancius, cum ille non ediderit, iudicarit officiis ab hoc observatas, non largitione corruptas? quid enim potes dicere cur ista editio non summam habeat acerbitatem, remota ratione illa quam in decernendo secuti sumus?\ntu deligas ex omni populo aut amicos tuos aut inimicos meos aut denique eos quos inexorabilis, quos inhumanos, quos crudelis existimes; tu me ignaro, nec opinante, inscio convoces et tuos et tuorum amicorum necessarios, iniquos vel meos vel etiam defensorum meorum, eodemque adiungas quos natura putes asperos atque omnibus iniquos; deinde effundas repente ut ante consessum meorum iudicum videam quam potuerim qui essent futuri suspicari, apud eosque me ne quinque quidem reiectis, quod in proximo reo de consili sententia constitutum est, cogas causam de fortunis omnibus dicere?\nnon enim, si aut Plancius ita vixit ut offenderet sciens neminem, aut tu ita errasti ut eos ederes imprudens, ut nos invito te tamen ad iudices non ad carnifices veniremus, idcirco ista editio per se non acerba est.\nan vero nuper clarissimi cives nomen editicii iudicis non tulerunt, cum ex CXXV iudicibus principibus equestris ordinis quinque et LXX reus reiceret, L referret, omniaque potius permiscuerunt quam ei legi condicionique parerent; nos neque ex delectis iudicibus sed ex omni populo, neque editos ad reiciendum sed ab accusatore constitutos iudices ita feremus ut neminem reiciamus?\nneque ego nunc legis iniquitatem queror, sed factum tuum a sententia legis doceo discrepare; et illud acerbum iudicium si, quem ad modum senatus censuit populusque iussit, ita fecisses ut huic et suam et ab hoc observatas tribus ederes, non modo non quererer, sed hunc eis iudicibus editis qui idem testes esse possent absolutum putarem, neque nunc multo secus existimo. cum enim has tribus edidisti, ignotis te iudicibus uti malle quam notis indicavisti; fugisti sententiam legis, aequitatem omnem reiecisti, in tenebris quam in luce causam versari maluisti.\nVoltinia tribus ab hoc corrupta, Teretinam habuerat venalem. quid diceret apud Voltiniensis aut apud tribulis suos iudices?immo vero tu quid diceres? quem iudicem ex illis aut tacitum testem haberes aut vero etiam excitares? etenim si reus tribus ederet, Voltiniam fortasse Plancius propter necessitudinem ac vicinitatem, suam vero certe edidisset. vel si quaesitor huic edendus fuisset, quem tandem potius quam hunc C. Alfium quem habet, cui notissimus esse debet, vicinum, tribulem, gravissimum hominem iustissimumque edidisset? cuius quidem aequitas et ea voluntas erga Cn. Planci salutem quam ille sine ulla cupiditatis suspicione prae se fert facile declarat non fuisse fugiendos tribulis huic iudices cui quaesitorem tribulem exoptandum fuisse videatis.\nneque ego nunc consilium reprehendo tuum quod non eas tribus quibus erat hic maxime notus edideris, sed a te doceo consilium non servatum senatus. etenim quis te tum audiret illorum, aut quid diceres? sequestremne Plancium? respuerent aures, nemo agnosceret, repudiarent. an gratiosum? illi libenter audirent, nos non timide confiteremur. noli enim putare, Laterensis, legibus istis quas senatus de ambitu sanciri voluerit id esse actum ut suffragatio, ut observantia, ut gratia tolleretur. semper fuerunt viri boni qui apud tribulis suos gratiosi esse vellent;\nneque vero tam durus in plebem noster ordo fuit ut eam coli nostra modica liberalitate noluerit, neque hoc liberis nostris interdicendum est, ne observent tribulis suos, ne diligant, ne conficere necessariis suis suam tribum possint, ne par ab eis munus in sua petitione respectent. haec enim plena sunt offici, plena observantiae, plena etiam antiquitatis. isto in genere et fuimus ipsi, cum ambitionis nostrae tempora postulabant, et clarissimos viros esse vidimus, et hodie esse volumus quam plurimos gratiosos. decuriatio tribulium, discriptio populi, suffragia largitione devincta severitatem senatus et bonorum omnium vim ac dolorem excitarent. haec doce, haec profer, huc incumbe, Laterensis, decuriasse Plancium, conscripsisse, sequestrem fuisse, pronuntiasse, divisisse; tum mirabor te eis armis uti quae tibi lex dabat noluisse. tribulibus enim iudicibus non modo severitatem illorum, si ista vera sunt, sed ne voltus quidem ferre possemus.\nhanc tu rationem cum fugeris cumque eos iudices habere nolueris quorum in huius delicto cum scientia certissima, tum dolor gravissimus esse debuerit, quid apud hos dices qui abs te taciti requirunt cur sibi hoc oneris imposueris, cur se potissimum delegeris, cur denique se divinare malueris quam eos qui scirent iudicare? ego Plancium, Laterensis, et ipsum gratiosum esse dico et habuisse in petitione multos cupidos sui gratiosos; quos tu si sodalis vocas, officiosam amicitiam nomine inquinas criminoso; sin, quia gratiosi sint, accusandos putas, noli mirari te id quod tua dignitas postularit repudiandis gratiosorum amicitiis non esse adsecutum.\nnam ut ego doceo gratiosum esse in sua tribu Plancium, quod multis benigne fecerit, pro multis spoponderit, in operas plurimos patris auctoritate et gratia miserit, quod denique omnibus officiis per se, per patrem, per maiores suos totam Atinatem praefecturam comprehenderit, sic tu doce sequestrem fuisse, largitum esse, conscripsisse, tribulis decuriavisse. quod si non potes, noli tollere ex ordine nostro liberalitatem, noli maleficium putare esse gratiam, noli observantiam sancire poena.\nitaque haesitantem te in hoc sodaliciorum tribuario crimine ad communem ambitus causam contulisti, in qua desinamus aliquando, si videtur, volgari et pervagata declamatione contendere.\nsic enim tecum ago. quam tibi commodum est, unam tribum delige; tu doce, id quod debes, per quem sequestrem, quo divisore corrupta sit; ego, si id facere non potueris quod, ut opinio mea fert, ne incipies quidem, per quem tulerit docebo. estne haec vera contentio? placetne sic agi? num possum magis pedem conferre, ut aiunt, aut propius accedere? quid taces, quid dissimulas, quid tergiversaris? etiam atque etiam insto atque urgeo, insector, posco atque adeo flagito crimen. quamcumque tribum, inquam, delegeris quam tulerit Plancius, tu ostendito, si poteris, vitium; ego qua ratione tulerit docebo. neque erit haec alia ratio Plancio ac tibi, Laterensis. nam ut quas tribus tu tulisti, si iam ex te requiram, possis quorum studio tuleris explicare, sic ego hoc contendo, me tibi ipsi adversario cuiuscumque tribus rationem poposceris redditurum.\nsed cur sic ago? quasi non comitiis iam superioribus sit Plancius designatus aedilis; quae comitia primum habere coepit consul cum omnibus in rebus summa auctoritate, tum harum ipsarum legum ambitus auctor; deinde habere coepit subito praeter opinionem omnium, ut, ne si cogitasset quidem largiri quispiam, daretur spatium comparandi. vocatae tribus, latum suffragium, diribitae tabellae. longe plurimum valuit Plancius; nulla largitionis nec fuit nec esse potuit suspicio. ain tandem? una centuria praerogativa tantum habet auctoritatis ut nemo umquam prior eam tulerit quin renuntiatus sit aut eis ipsis comitiis consul aut certe in illum annum; aedilem tu Plancium factum esse miraris, in quo non exigua pars populi, sed universus populus voluntatem suam declararit, cuius in honore non unius tribus pars sed comitia tota comitiis fuerint praerogativa?\nquo quidem tempore, Laterensis, si id facere voluisses, aut si gravitatis esse putasses tuae quod multi nobiles saepe fecerunt, ut, cum minus valuissent suffragiis quam putassent, postea prolatis comitiis prosternerent se et populo Romano fracto animo atque humili supplicarent, non dubito quin omnis ad te conversura se fuerit multitudo. numquam enim fere nobilitas, integra praesertim atque innocens, a populo Romano supplex repudiata est. sed si tibi gravitas tua et magnitudo animi pluris fuit, sicuti esse debuit, quam aedilitas, noli, cum habeas id quod malueris, desiderare id quod minoris putaris. equidem primum ut honore dignus essem maxime semper laboravi, secundo ut existimarer; tertium mihi fuit illud quod plerisque primum est, ipse honos, qui eis denique debet esse iucundus quorum dignitati populus Romanus testimonium, non beneficium ambitioni dedit.\nquaeris etiam, Laterensis, quid imaginibus tuis, quid ornatissimo atque optimo viro, patri tuo, respondeas mortuo. noli ista meditari atque illud cave potius ne tua ista querela dolorque nimius ab illis sapientissimis viris reprendatur. vidit enim pater tuus Appium Claudium, nobilissimum hominem, vivo fratre suo, potentissimo et clarissimo civi, C. Claudio, aedilem non esse factum et eundem sine repulsa factum esse consulem; vidit hominem sibi maxime coniunctum, egregium virum, L. Volcatium, vidit M. Pisonem ista in aedilitate offensiuncula accepta summos a populo Romano esse honores adeptos. avus vero tuus et P. Nasicae tibi aediliciam praedicaret repulsam, quo cive neminem ego statuo in hac re publica fortiorem, et C. Mari, qui duabus aedilitatis acceptis repulsis septiens consul est factus, et L. Caesaris, Cn. Octavi, M. Tulli, quos omnis scimus aedilitate praeteritos consules esse factos.\nsed quid ego aedilicias repulsas conligo? quae saepe eius modi habitae sunt ut eis qui praeteriti essent benigne a populo factum videretur. tribunus militum L. Philippus, summa nobilitate et eloquentia, quaestor C. Caelius, clarissimus ac fortissimus adulescens, tribuni pl. P. Rutilius Rufus, C. Fimbria, C. Cassius, Cn. Orestes facti non sunt, quos tamen omnis consules factos scimus esse. quae tibi ultro pater et maiores tui non consolandi tui gratia dicent, neque vero quo te liberent aliqua culpa, quam tu vereris ne a te suscepta videatur, sed ut te ad istum cursum tenendum quem a prima aetate suscepisti cohortentur. nihil est enim, mihi crede, Laterensis, de te detractum. detractum dico; si me hercule vere quod accidit interpretari velis, est aliquid etiam de virtute significatum tua. noli enim existimare non magnum quendam motum fuisse illius petitionis tuae, de qua ne aliquid iurares destitisti. denuntiasti homo adulescens quid de summa re publica sentires, fortius tu quidem quam non nulli defuncti honoribus, sed apertius quam vel ambitionis vel aetatis tuae ratio postulabat.\nquam ob rem in dissentiente populo noli putare nullos fuisse quorum animos tuus ille fortis animus offenderet; qui te incautum fortasse nunc tuo loco demovere potuerunt, providentem autem et praecaventem numquam certe movebunt.\nan te illa argumenta duxerunt? dubitatis, inquit, quin coitio facta sit, cum tribus plerasque cum Plotio tulerit Plancius? an una fieri potuerunt, si una tribus non tulissent? at non nullas punctis paene totidem. quippe, cum iam facti prope superioribus comitiis declaratique venissent. quamquam ne id quidem suspicionem coitionis habuerit. neque enim umquam maiores nostri sortitionem constituissent aediliciam, nisi viderent accidere posse ut competitores pares suffragiis essent.\net ais prioribus comitiis Aniensem a Plotio Pedio, Teretinam a Plancio tibi esse concessam; nunc ab utroque eas avolsas, ne in angustum venirent. quam convenit nondum cognita populi voluntate hos quos iam tum coniunctos fuisse dicis iacturam suarum tribuum, quo vos adiuvaremini, fecisse; eosdem, cum iam essent experti quid valerent, restrictos et tenacis fuisse? etenim verebantur, credo, angustias. quasi res in contentionem aut in discrimen aliquod posset venire. sed tamen tu A. Plotium, virum ornatissimum, in idem crimen vocando indicas eum te adripuisse a quo non sis interrogatus. nam quod questus es pluris te testis habere de Voltinia quam quot in ea tribu puncta tuleris, indicas aut eos testis te producere qui, quia nummos acceperint, te praeterierint, aut te ne gratuita quidem eorum suffragia tulisse.\nillud vero crimen de nummis quos in circo Flaminio deprehensos esse dixisti caluit re recenti, nunc in causa refrixit. neque enim qui illi nummi fuerint nec quae tribus nec qui divisor ostendis. atque is quidem eductus ad consules qui tum in crimen vocabatur se inique a tuis iactatum graviter querebatur. qui si erat divisor, praesertim eius quem tu habebas reum, cur abs te reus non est factus? cur non eius damnatione aliquid ad hoc iudicium praeiudici comparasti?\nsed neque tu haec exhibes neque eis confidis; alia te ratio, alia cogitatio ad spem huius opprimendi excitavit. magnae sunt in te opes, late patet gratia; multi amici, multi cupidi tui, multi fautores laudis tuae. multi huic invident, multis etiam pater, optimus vir, nimium retinens equestris iuris et libertatis videtur; multi etiam communes inimici reorum omnium, qui ita semper testimonium de ambitu dicunt quasi aut moveant animos iudicum suis testimoniis, aut gratum populo Romano sit, aut ab eo facilius ob eam causam dignitatem quam volunt consequantur.\nquibuscum me, iudices, pugnantem more meo pristino non videbitis; non quo mihi fas sit quicquam defugere quod salus Planci postulet, sed quia neque necesse est me id persequi voce quod vos mente videatis, et quod ita de me meriti sunt illi ipsi quos ego testis video paratos ut eorum reprehensionem vos vestrae prudentiae adsumere, meae modestiae remittere debeatis. illud unum vos magno opere oro atque obsecro, iudices, cum huius quem defendo, tum communis periculi causa, ne fictis auditionibus, ne disseminato dispersoque sermoni fortunas innocentium subiciendas putetis.\nmulti amici accusatoris, non nulli etiam nostri iniqui, multi communes obtrectatores atque omnium invidi multa finxerunt. nihil est autem tam volucre quam maledictum, nihil facilius emittitur, nihil citius excipitur, latius dissipatur. neque ego, si fontem maledicti reperietis, ut neglegatis aut dissimuletis umquam postulabo. sed si quid sine capite manabit, aut si quid erit eius modi ut non exstet auctor, qui audierit autem aut ita neglegens vobis esse videbitur ut unde audierit oblitus sit, aut ita levem habebit auctorem ut memoria dignum non putarit, huius illa vox volgaris audivi ne quid innocenti reo noceat oramus.\nsed venio iam ad L. Cassium, familiarem meum, cuius ex oratione ne illum quidem Iuventium tecum expostulavi, quem ille omni et humanitate et virtute ornatus adulescens primum de plebe aedilem curulem factum esse dixit. in quo, Cassi, si ita tibi respondeam, nescisse id populum Romanum, neque fuisse qui id nobis narraret, praesertim mortuo Congo, non, ut opinor, admirere, cum ego ipse non abhorrens a studio antiquitatis me hic id ex te primum audisse confitear. et quoniam tua fuit perelegans et persubtilis oratio, digna equitis Romani vel studio vel pudore, quoniamque sic ab his es auditus ut magnus honos et ingenio et humanitati tuae tribueretur, respondebo ad ea quae dixisti, quae pleraque de ipso me fuerunt; in quibus ipsi aculei, si quos habuisti in me reprehendendo, tamen mihi non ingrati acciderunt.\nquaesisti utrum mihi putarem, equitis Romani filio, faciliorem fuisse ad adipiscendos honores viam an futuram esse filio meo, quia esset familia consulari. ego vero quamquam illi omnia malo quam mihi, tamen honorum aditus numquam illi faciliores optavi quam mihi fuerunt. quin etiam, ne forte ille sibi me potius peperisse iam honores quam iter demonstrasse adipiscendorum putet, haec illi soleo praecipere—quamquam ad praecepta aetas non est gravis—quae rex ille a Iove ortus suis praecepit filiis: vigilandum est semper; multae insidiae sunt bonis. id quod multi invideant— nostis cetera. nonne, quae scripsit gravis et ingeniosus poeta, scripsit non ut illos regios pueros qui iam nusquam erant, sed ut nos et nostros liberos ad laborem et ad laudem excitaret?\nquaeris quid potuerit amplius adsequi Plancius, si Cn. Scipionis fuisset filius. magis aedilis fieri non potuisset, sed hoc praestaret, quod ei minus invideretur. etenim honorum gradus summis hominibus et infimis sunt pares, gloriae dispares. quis nostrum se dicit M'. Curio, quis C. Fabricio, quis C. Duellio parem, quis A. Atilio Calatino, quis Cn. et P. Scipionibus, quis Africano, Marcello, maximo? tamen eosdem sumus honorum gradus quos illi adsecuti. etenim in virtute multi sunt adscensus, ut is maxime gloria excellat qui virtute plurimum praestet; honorum populi finis est consulatus; quem magistratum iam octingenti fere consecuti sunt. Horum, si diligenter quaeres, vix decimam partem reperies gloria dignam. sed nemo umquam sic egit ut tu: cur iste fit consul? quid potuit amplius, si L. Brutus esset, qui civitatem dominatu regio liberavit? honore nihil amplius, laude multum. sic igitur Plancius nihilo minus quaestor est factus et tribunus pl. et aedilis quam si esset summo loco natus, sed haec pari loco orti sunt innumerabiles alii consecuti.\nprofers triumphos T. Didi et C. Mari et quaeris quid simile in Plancio. quasi vero isti quos commemoras propterea magistratus ceperint quod triumpharant, et non, quia commissi sunt eis magistratus in quibus re bene gesta triumpharent, propterea triumpharint. rogas quae castra viderit; qui et miles in Creta hoc imperatore et tribunus in Macedonia militum fuerit, et quaestor tantum ex re militari detraxerit temporis quantum in me custodiendum transferre maluerit. quaeris num disertus sit.\nimmo, id quod secundum est, ne sibi quidem videtur. num iuris consultus. quasi quisquam sit qui sibi hunc falsum de iure respondisse dicat. omnes enim istius modi artes in eis reprehenduntur qui, cum professi sunt, satis facere non possunt, non in eis qui se afuisse ab istis studiis confitentur. virtus, probitas, integritas in candidato, non linguae volubilitas, non ars, non scientia requiri solet. ut nos in mancipiis parandis quamvis frugi hominem si pro fabro aut pro tectore emimus, ferre moleste solemus, si eas artis quas in emendo secuti sumus forte nesciunt, sin autem emimus quem vilicum imponeremus, quem pecori praeficeremus, nihil in eo nisi frugalitatem, laborem, vigilantiam esse curamus, sic populus Romanus deligit magistratus quasi rei publicae vilicos; in quibus si qua praeterea est ars, facile patitur, sin minus, virtute eorum et innocentia contentus est. quotus enim quisque disertus, quotus quisque iuris peritus est, ut eos numeres qui volunt esse? quod si praeterea nemo est honore dignus, quidnam tot optimis et ornatissimis civibus est futurum?\niubes Plancium de vitiis Laterensis dicere. nihil potest nisi eum nimis in se iracundum putavisse. idem effers Laterensem laudibus. facile patior id te agere multis verbis quod ad iudicium non pertineat, et id te accusantem tam diu dicere quod ego defensor sine periculo possim confiteri. atqui non modo confiteor summa in Laterense ornamenta esse sed te etiam reprehendo quod ea non enumeres, alia quaedam inania et levia conquiras. Praeneste fecisse ludos. quid? alii quaestores nonne fecerunt? Cyrenis liberalem in publicanos, iustum in socios fuisse. quis negat? sed ita multa Romae geruntur ut vix ea quae fiunt in provinciis audiantur.\nnon vereor ne mihi aliquid, iudices, videar adrogare, si de quaestura mea dixero. quamvis enim illa floruerit, tamen eum me postea fuisse in maximis imperiis arbitror ut non ita multum mihi gloriae sit ex quaesturae laude repetendum. sed tamen non vereor ne quis audeat dicere ullius in Sicilia quaesturam aut clariorem aut gratiorem fuisse. vere me hercule hoc dicam: sic tum existimabam, nihil homines aliud Romae nisi de quaestura mea loqui. frumenti in summa caritate maximum numerum miseram; negotiatoribus comis, mercatoribus iustus, mancipibus liberalis, sociis abstinens, omnibus eram visus in omni officio diligentissimus; excogitati quidam erant a Siculis honores in me inauditi.\nitaque hac spe decedebam ut mihi populum Romanum ultro omnia delaturum putarem. at ego cum casu diebus eis itineris faciendi causa decedens e provincia Puteolos forte venissem, cum plurimi et lautissimi in eis locis solent esse, concidi paene, iudices, cum ex me quidam quaesisset quo die Roma exissem et num quidnam esset novi. cui cum respondissem me e provincia decedere: etiam me hercule, inquit, ut opinor, ex Africa. huic ego iam stomachans fastidiose: immo ex Sicilia, inquam. tum quidam, quasi qui omnia sciret: quid? tu nescis, inquit, hunc quaestorem Syracusis fuisse? quid multa? destiti stomachari et me unum ex eis feci qui ad aquas venissent.\nsed ea res, iudices, haud scio an plus mihi profuerit quam si mihi tum essent omnes gratulati. nam postea quam sensi populi Romani auris hebetiores, oculos autem esse acris atque acutos, destiti quid de me audituri essent homines cogitare; feci ut postea cotidie praesentem me viderent, habitavi in oculis, pressi forum; neminem a congressu meo neque ianitor meus neque somnus absterruit. ecquid ego dicam de occupatis meis temporibus, cui fuerit ne otium quidem umquam otiosum? nam quas tu commemoras, Cassi, legere te solere orationes, cum otiosus sis, has ego scripsi ludis et feriis, ne omnino umquam essem otiosus. etenim M. Catonis illud quod in principio scripsit Originum suarum semper magnificum et praeclarum putavi, clarorum virorum atque magnorum non minus oti quam negoti rationem exstare oportere. itaque si quam habeo laudem, quae quanta sit nescio, parta Romae est, quaesita in foro; meaque privata consilia publici quoque casus comprobaverunt, ut etiam summa res publica mihi domi fuerit gerenda et urbs in urbe servanda.\neadem igitur, Cassi, via munita Laterensi est, idem virtuti cursus ad gloriam, hoc facilior fortasse quod ego huc a me ortus et per me nixus ascendi, istius egregia virtus adiuvabitur commendatione maiorum.\nsed ut redeam ad Plancium, numquam ex urbe is afuit nisi sorte, lege, necessitate; non valuit rebus isdem quibus fortasse non nulli, at valuit adsiduitate, valuit observandis amicis, valuit liberalitate; fuit in oculis, petivit, ea est usus ratione vitae qua minima invidia novi homines plurimi sunt eosdem honores consecuti.\nnam quod ais, Cassi, non plus me Plancio debere quam bonis omnibus, quod eis aeque mea salus cara fuerit, ego me debere bonis omnibus fateor. sed etiam ei quibus ego debeo boni viri et cives comitiis aediliciis aliquid se meo nomine Plancio debere dicebant. verum fac me multis debere et in eis Plancio; utrum igitur me conturbare oportet, an ceteris, cum cuiusque dies venerit, hoc nomen quod urget nunc cum petitur dissolvere? quamquam dissimilis est pecuniae debitio et gratiae. nam qui pecuniam dissolvit, statim non habet id quod reddidit; qui autem debet, is retinet alienum; gratiam autem et qui refert habet, et qui habet in eo ipso quod habet refert. neque ego nunc Plancio desinam debere, si hoc solvero, nec minus ei redderem voluntate ipsa, si hoc molestiae non accidisset.\nquaeris a me, Cassi, quid pro fratre meo, qui mihi est carissimus, quid pro meis liberis, quibus nihil mihi potest esse iucundius, amplius quam quod pro Plancio facio facere possim, nec vides istorum ipsorum caritate ad huius salutem defendendam maxime stimulari me atque excitari. nam neque illis huius salute a quo meam sciunt esse defensam quicquam est optatius, et ego ipse numquam illos aspicio quin, cum per hunc me eis conservatum esse meminerim, huius meritum in me recorder.\nOpimium damnatum esse commemoras, servatorem ipsum rei publicae, Calidium adiungis, cuius lege Q. Metellus in civitatem sit restitutus; reprehendis meas pro Plancio preces, quod neque Opimius suo nomine liberatus sit neque Metelli Calidius. de Calidio tibi tantum respondeo quod ipse vidi, Q. Metellum Pium consulem praetoriis comitiis petente Q. Calidio populo Romano supplicasse, cum quidem non dubitaret et consul et homo nobilissimus patronum esse illum suum et familiae nobilissimae dicere.\nquo loco quaero ex te num id in iudicio Calidi putes quod ego in Planci facio, aut Metellum Pium, si Romae esse potuisset, aut patrem eius, si vixisset, non fuisse facturum. nam Opimi quidem calamitas utinam ex hominum memoria posset evelli! volnus illud rei publicae, dedecus huius imperi, turpitudo populi Romani, non iudicium putandum est. quam enim illi iudices, si iudices et non parricidae patriae nominandi sunt, graviorem potuerunt rei publicae infligere securim quam cum illum e civitate eiecerunt qui praetor finitimo, consul domestico bello rem publicam liberarat?\nat enim nimis ego magnum beneficium Planci facio et, ut ais, id verbis exaggero. quasi vero me tuo arbitratu et non meo gratum esse oporteat. quod istius tantum meritum? inquit; an quia te non iugulavit? immo vero quia iugulari passus non est. quo quidem tu loco, Cassi, etiam purgasti inimicos meos meaeque vitae nullas ab illis insidias fuisse dixisti. posuit hoc idem Laterensis. quam ob rem paulo post de isto plura dicam; de te tantum requiro, utrum putes odium in me mediocre inimicorum fuisse—quod fuit ullorum umquam barbarorum tam immane ac tam crudele in hostem?—an fuisse in eis aliquem aut famae metum aut poenae quorum vidisti toto illo anno ferrum in foro, flammam in delubris, vim in tota urbe versari. Nisi forte existimas eos idcirco vitae meae pepercisse quod de reditu meo nihil timerent. et quemquam putas fuisse tam excordem qui vivis his, stante urbe et curia rediturum me, si viverem, non putaret? quam ob rem non debes is homo et is civis praedicare vitam meam, quae fidelitate amicorum conservata sit, inimicorum modestia non esse appetitam.\nrespondebo tibi nunc, Laterensis, minus fortasse vehementer quam abs te sum provocatus, sed profecto nec considerate minus nec minus amice. nam primum fuit illud asperius me, quae de Plancio dicerem, ementiri et temporis causa fingere. scilicet homo sapiens excogitavi quam ob rem viderer maximis benefici vinculis obstrictus, cum liber essem et solutus. quid enim? mihi ad defendendum Plancium parum multae, parum iustae necessitudines erant familiaritatis, vicinitatis, patris amicitiae? quae si non essent, vererer, credo, ne turpiter facerem, si hoc splendore et hac dignitate hominem defenderem. fingenda mihi fuit videlicet causa peracuta ut ei quem mihi debere oporteret ego me omnia debere dicerem. at id etiam gregarii milites faciunt inviti ut coronam dent civicam et se ab aliquo servatos esse fateantur, non quo turpe sit protectum in acie ex hostium manibus eripi—nam id accidere nisi forti viro et pugnanti comminus non potest—, sed onus benefici reformidant, quod permagnum est alieno debere idem quod parenti.\nego, cum ceteri vera beneficia etiam minora dissimulent, ne obligati esse videantur, eo me beneficio obstrictum esse ementior cui ne referri quidem gratia posse videatur? an hoc tu, Laterensis, ignoras? qui cum mihi esses amicissimus, cum vel periculum vitae tuae mecum sociare voluisses, cum me in illo tristi et acerbo luctu atque discessu non lacrimis solum tuis sed animo, corpore, copiis prosecutus esses, cum meos liberos et uxorem me absente tuis opibus auxilioque defendisses, sic mecum semper egisti, te mihi remittere atque concedere ut omne studium meum in Cn. Planci honore consumerem, quod eius in me meritum tibi etiam ipsi gratum esse dicebas.\nnihil autem me novi, nihil temporis causa dicere, nonne etiam est illa testis oratio quae est a me prima habita in senatu? in qua cum perpaucis nominatim egissem gratias, quod omnes enumerari nullo modo possent, scelus autem esset quemquam praeteriri, statuissemque eos solum nominare qui causae nostrae duces et quasi signiferi fuissent, in his Plancio gratias egi. recitetur oratio, quae propter rei magnitudinem dicta de scripto est; in qua ego homo astutus ei me dedebam cui nihil magno opere deberem, et huius offici tanti servitutem astringebam testimonio sempiterno. nolo cetera quae a me mandata sunt litteris recitare; praetermitto, ne aut proferre videar ad tempus aut eo genere uti litterarum quod meis studiis aptius quam consuetudini iudiciorum esse videatur.\natque etiam clamitas, Laterensis: quo usque ista dicis? nihil in Cispio profecisti; obsoletae iam sunt preces tuae. de Cispio mihi igitur obicies, quem ego de me bene meritum, quia te teste cognoram, te eodem auctore defendi? et ei dices quo usque? quem negas, quod pro Cispio contenderim, impetrare potuisse? nam istius verbi quo usque haec poterat esse invidia: datus est tibi ille, condonatus est ille; non facis finem; ferre non possumus. ei quidem qui pro uno laborarit et id ipsum non obtinuerit dici quo usque? inridentis magis est quam reprehendentis; nisi forte ego unus ita me gessi in iudiciis, ita et cum his et inter hos vixi, is in causis patronus, is in re publica civis et sum et semper fui, solus ut a te constituar qui nihil a iudicibus debeam umquam impetrare.\net mihi lacrimulam Cispiani iudici obiectas. sic enim dixisti: vidi ego tuam lacrimulam. vide quam me verbi tui paeniteat. non modo lacrimulam sed multas lacrimas et fletum cum singultu videre potuisti. an ego, qui meorum lacrimis me absente commotus simultates, quas mecum habebat, deposuisset meaeque salutis non modo non oppugnator, ut inimici mei putarant, sed etiam defensor fuisset, huius in periculo non significarem dolorem meum?\ntu autem, Laterensis, qui tum lacrimas meas gratas esse dicebas, nunc easdem vis invidiosas videri.\nnegas tribunatum Planci quicquam attulisse adiumenti dignitati meae, atque hoc loco, quod verissime facere potes, L. Racili, fortissimi et constantissimi viri, divina in me merita commemoras. cui quidem ego, sicut Cn. Plancio, numquam dissimulavi me plurimum debere semperque prae me feram; nullas enim sibi ille neque contentiones neque inimicitias neque vitae dimicationes nec pro re publica nec pro me defugiendas putavit. atque utinam quam ego sum in illum gratus, tam licuisset per hominum vim et iniuriam populo Romano ei gratiam referre! sed si non eadem contendit in tribunatu Plancius, existimare debes non huic voluntatem defuisse sed me, cum tantum iam Plancio deberem, Racili beneficiis fuisse contentum.\nan vero putas idcirco minus libenter iudices mea causa esse facturos quod me esse gratum crimineris? an, cum patres conscripti illo senatus consulto quod in monumento Mari factum est, quo mea salus omnibus est gentibus commendata, uni Cn. Plancio gratias egerint— unus enim fuit de magistratibus defensor salutis meae—cui senatus pro me gratias agendas putavit, ei ego a me referendam gratiam non putem? atque haec cum vides, quo me tandem in te animo putas esse, Laterensis? ullum esse tantum periculum, tantum laborem, tantam contentionem quam ego non modo pro salute tua sed etiam pro dignitate defugerim? quo quidem etiam magis sum non dicam miser—nam hoc quidem abhorret a virtute verbum—sed certe exercitus, non quia multis debeo—leve enim est onus benefici gratia—, sed quia nomina saepe concurrunt, propter aliquorum bene de me meritorum inter ipsos contentiones, ut eodem tempore in omnis verear ne vix possim gratus videri.\nsed ego haec meis ponderibus examinabo, non solum quid cuique debeam sed etiam quid cuiusque intersit, et quid a me cuiusque tempus poscat. agitur studium tuum vel etiam, si vis, existimatio, laus aedilitatis; at Cn. Planci salus, patria, fortunae. salvum tu me esse cupisti; hic fecit etiam ut esse possem. distineor tamen et divellor dolore et in causa dispari offendi te a me doleo; sed me dius fidius multo citius meam salutem pro te abiecero quam Cn. Planci salutem tradidero contentioni tuae.\netenim, iudices, cum omnibus virtutibus me adfectum esse cupio, tum nihil est quod malim quam me et esse gratum et videri. haec enim est una virtus non solum maxima sed etiam mater virtutum omnium reliquarum. quid est pietas nisi voluntas grata in parentes? qui sunt boni cives, qui belli, qui domi de patria bene merentes, nisi qui patriae beneficia meminerunt? qui sancti, qui religionum colentes, nisi qui meritam dis immortalibus gratiam iustis honoribus et memori mente persolvunt? quae potest esse vitae iucunditas sublatis amicitiis? quae porro amicitia potest esse inter ingratos?\nquis est nostrum liberaliter educatus cui non educatores, cui non magistri sui atque doctores, cui non locus ipse ille mutus ubi alitus aut doctus est cum grata recordatione in mente versetur? cuius opes tantae esse possunt aut umquam fuerunt quae sine multorum amicorum officiis stare possint? quae certe sublata memoria et gratia nulla exstare possunt. equidem nihil tam proprium hominis existimo quam non modo beneficio sed etiam benivolentiae significatione adligari, nihil porro tam inhumanum, tam immane, tam ferum quam committere ut beneficio non dicam indignus sed victus esse videare.\nquae cum ita sint, iam succumbam, Laterensis, isti tuo crimini meque in eo ipso in quo nihil potest esse nimium, quoniam ita tu vis, nimium gratum esse concedam petamque a vobis, iudices, ut eum beneficio complectamini quem qui reprehendit in eo reprehendit quod gratum praeter modum dicat esse. neque enim illud ad neglegendam meam gratiam debet valere quod dixit idem, vos nec nocentis nec litigiosos esse, quo minus me apud vos valere oporteret. quasi vero in amicitia mea non haec praesidia, si quae forte sunt in me, parata semper amicis esse maluerim quam necessaria. etenim ego de me tantum audeo dicere, amicitiam meam voluptati pluribus quam praesidio fuisse, meque vehementer vitae meae paeniteret, si in mea familiaritate locus esset nemini nisi litigioso aut nocenti.\nsed haec nescio quo modo frequenter in me congessisti saneque in eo creber fuisti, te idcirco in ludos causam conicere noluisse ne ego mea consuetudine aliquid de tensis misericordiae causa dicerem, quod in aliis aedilibus ante fecissem. non nihil egisti hoc loco; nam mihi eripuisti ornamentum orationis meae. deridebor, si mentionem tensarum fecero, cum tu id praedixeris; sine tensis autem quid potero dicere? hic etiam addidisti me idcirco mea lege exsilio ambitum sanxisse ut miserabiliores epilogos possem dicere. non vobis videtur cum aliquo declamatore, non cum laboris et fori discipulo disputare?\nRhodi enim, inquit, ego non fui—me volt fuisse—sed fui, inquit—putabam in Vaccaeis dicturum—bis in Bithynia. si locus habet reprehensionis ansam aliquam, nescio cur severiorem Nicaeam putes quam Rhodum; si spectanda causa est, et tu in Bithynia summa cum dignitate fuisti et ego Rhodi non minore. nam quod in eo me reprehendisti quod nimium multos defenderem, utinam et tu, qui potes, et ceteri, qui defugiunt, vellent me labore hoc levare! sed fit vestra diligentia, qui causis ponderandis omnis fere repudiatis, ut ad nos pleraeque confluant, qui miseris et laborantibus negare nihil possumus.\nadmonuisti etiam, quod in Creta fuisses, dictum aliquod in petitionem tuam dici potuisse; me id perdidisse. uter igitur nostrum est cupidior dicti? egone qui quod dici potuit non dixerim, an tu qui etiam ipse in te dixeris? te aiebas de tuis rebus gestis nullas litteras misisse, quod mihi meae quas ad aliquem misissem obfuissent. quas ego mihi obfuisse non intellego, rei publicae video prodesse potuisse.\nsed sunt haec leviora, illa vero gravia atque magna, quod meum discessum, quem saepe defleras, nunc quasi reprehendere et subaccusare voluisti. dixisti enim non auxilium mihi sed me auxilio defuisse. ego vero fateor me, quod viderim mihi auxilium non deesse, idcirco illi auxilio pepercisse. qui enim status, quod discrimen, quae fuerit in re publica tempestas illa quis nescit? tribunicius me terror an consularis furor movit? decertare mihi ferro magnum fuit cum reliquiis eorum quos ego florentis atque integros sine ferro viceram? consules post hominum memoriam taeterrimi atque turpissimi, sicut et illa principia et hi recentes rerum exitus declararunt, quorum alter exercitum perdidit, alter vendidit, empti provinciis a senatu, a re publica, a bonis omnibus defecerant; qui exercitu, qui armis, qui opibus plurimum poterant cum quid sentirent nesciretur, furialis illa vox nefariis stupris, religiosis altaribus effeminata secum et illos et consules facere acerbissime personabat; egentes in locupletis, perditi in bonos, servi in dominos armabantur.\nat erat mecum senatus, et quidem veste mutata, quod pro me uno post hominum memoriam publico consilio susceptum est. sed recordare qui tum fuerint consulum nomine hostes, qui soli in hac urbe senatum senatui parere non siverint edictoque suo non luctum patribus conscriptis sed indicia luctus ademerint. at erat mecum cunctus equester ordo; quem quidem in contionibus saltator ille Catilinae consul proscriptionis denuntiatione terrebat. at tota Italia convenerat; cui quidem belli intestini et vastitatis metus inferebatur.\nhisce ego auxiliis studentibus atque incitatis uti me, Laterensis, potuisse confiteor, sed erat non iure, non legibus, non disceptando decertandum—nam profecto, praesertim tam bona in causa, numquam, quo ceteri saepe abundarunt, id mihi ipsi auxilium meum defuisset—armis fuit, armis, inquam, fuit dimicandum; quibus a servis atque a servorum ducibus caedem fieri senatus et bonorum rei publicae exitiosum fuisset.\nvinci autem improbos a bonis fateor fuisse praeclarum, si finem tum vincendi viderem, quem profecto non videbam. Vbi enim mihi praesto fuissent aut tam fortes consules quam L. Opimius, quam C. Marius, quam L. Flaccus, quibus ducibus improbos civis res publica vicit armatis, aut, si minus fortes, at tamen tam iusti quam P. Mucius, qui arma quae privatus P. Scipio ceperat, ea Ti. Graccho interempto iure optimo sumpta esse defendit? esset igitur pugnandum cum consulibus. nihil dico amplius nisi illud: victoriae nostrae gravis adversarios paratos, interitus nullos esse ultores videbam.\nhisce ego auxiliis salutis meae si idcirco defui quia nolui dimicare, fatebor id quod vis, non mihi auxilium, sed me auxilio defuisse; sin autem, quo maiora studia in me bonorum fuerunt, hoc eis magis consulendum et parcendum putavi, tu id in me reprehendis quod Q. Metello laudi datum est hodieque est et semper erit maximae gloriae? quem, ut potes ex multis audire qui tum adfuerunt, constat invitissimis viris bonis cessisse, nec fuisse dubium quin contentione et armis superior posset esse. ergo ille cum suum, non cum senatus factum defenderet, cum perseverantiam sententiae suae, non salutem rei publicae retinuisset, tamen ob illam constantiam, quod illud voluntarium volnus accepit, iustissimos omnium Metellorum et clarissimos triumphos gloria et laude superavit, quod et illos ipsos improbissimos civis interfici noluit et ne quis bonus interiret in eadem caede providit; ego tantis periculis propositis cum, si victus essem, interitus rei publicae, si vicissem, infinita dimicatio pararetur, committerem ut idem perditor rei publicae nominarer qui servator fuissem?\nmortem me timuisse dicis. ego vero ne immortalitatem quidem contra rem publicam accipiendam putarem, nedum emori cum pernicie rei publicae vellem. nam qui pro re publica vitam ediderunt—licet me desipere dicatis—numquam me hercule eos mortem potius quam immortalitatem adsecutos putavi. ego vero si tum illorum impiorum ferro ac manu concidissem, in perpetuum res publica civile praesidium salutis suae perdidisset. quin etiam si me vis aliqua morbi aut natura ipsa consumpsisset, tamen auxilia posteritatis essent imminuta, quod peremptum esset mea morte id exemplum qualis futurus in me restituendo fuisset senatus populusque Romanus. an, si umquam vitae cupiditas in me fuisset, ego mense Decembri mei consulatus omnium parricidarum tela commossem? quae, si xx quiessem dies, in aliorum vigiliam consulum recidissent. quam ob rem, si vitae cupiditas contra rem publicam est turpis, certe multo mortis cupiditas mea turpior fuisset cum pernicie civitatis.\nnam quod te esse in re publica liberum es gloriatus, id ego et fateor et laetor et tibi etiam in hoc gratulor; quod me autem negasti, in eo neque te neque quemquam diutius patiar errare. nam si quis idcirco aliquid de libertate mea deminutum putat quod non ab omnibus isdem a quibus antea solitus sum dissentire dissentiam, primum, si bene de me meritis gratum me praebeo, nonne desino incurrere in crimen hominis nimium memoris nimiumque grati? sin autem aliquando sine ullo rei publicae detrimento respicio etiam salutem cum meam tum meorum, certe non modo non sum reprehendendus sed etiam, si ruere vellem, boni viri me ut id ne facerem rogarent.\nres vero ipsa publica, si loqui posset, ageret mecum ut, quoniam sibi servissem semper, numquam mihi, fructus autem ex sese non, ut oportuisset, laetos et uberes, sed magna acerbitate permixtos tulissem, ut iam mihi servirem, consulerem meis; se non modo satis habere a me sed etiam vereri ne parum mihi pro eo quantum a me haberet reddidisset.\nquid? si horum ego nihil cogito et idem sum in re publica qui fui semper, tamenne libertatem requires meam? quam tu ponis in eo, si semper cum eis quibuscum aliquando contendimus depugnemus. quod est longe secus. stare enim omnes debemus tamquam in orbe aliquo rei publicae, qui quoniam versatur, eam deligere partem ad quam nos illius utilitas salusque converterit.\nego autem Cn. Pompeium non dico auctorem, ducem, defensorem salutis meae—nam haec privatim fortasse officiorum memoriam et gratiam quaerunt—sed dico hoc quod ad salutem rei publicae pertinet: ego eum non tuear quem omnes in re publica principem esse concedunt? ego C. Caesaris laudibus desim, quas primum populi Romani, nunc etiam senatus, cui me semper addixi, plurimis atque amplissimis iudiciis videam esse celebratas? tum hercule me confitear non iudicium aliquod habuisse de utilitate rei publicae, sed hominibus amicum aut inimicum fuisse.\nan, cum videam navem secundis ventis cursum tenentem suum, si non eum petat portum quem ego aliquando probavi, sed alium non minus tutum atque tranquillum, cum tempestate pugnem periculose potius quam illi, salute praesertim proposita, obtemperem et paream? ego vero haec didici, haec vidi, haec scripta legi; haec de sapientissimis et clarissimis viris et in hac re publica et in aliis civitatibus monumenta nobis et litterae prodiderunt, non semper easdem sententias ab isdem, sed quascumque rei publicae status, inclinatio temporum, ratio concordiae postularet, esse defensas. quod ego et facio, Laterensis, et semper faciam libertatemque quam tu in me requiris, quam ego neque dimisi umquam neque dimittam, non in pertinacia, sed in quadam moderatione positam putabo.\nnunc venio ad illud extremum in quo dixisti, dum Planci in me meritum verbis extollerem, me arcem facere e cloaca lapidemque e sepulcro venerari pro deo; neque enim mihi insidiarum periculum ullum neque mortis fuisse. cuius ego temporis rationem explicabo brevi neque invitus. nihil enim est ex meis temporibus quod minus pervagatum, quodque minus aut mea commemoratione celebratum sit aut hominibus auditum atque notum. ego enim, Laterensis, ex illo incendio legum, iuris, senatus, bonorum omnium cedens, cum mea domus ardore suo deflagrationem urbi atque Italiae toti minaretur, nisi quievissem, Siciliam petivi animo, quae et ipsa erat mihi sicut domus una coniuncta et obtinebatur a C. Vergilio, quocum me uno vel maxime cum vetustas tum amicitia, cum mei fratris conlegia tum rei publicae causa sociarat.\nvide nunc caliginem temporum illorum. cum ipsa paene insula mihi sese obviam ferre vellet, praetor ille, eiusdem tribuni pl. contionibus propter eandem rei publicae causam saepe vexatus, nihil amplius dico nisi me in Siciliam venire noluit. quid dicam? C. Vergilio, tali civi et viro, benivolentiam in me, memoriam communium temporum, pietatem, humanitatem, fidem defuisse? nihil, iudices, est eorum sed, quam tempestatem nos vobiscum non tulissemus, metuit ut eam ipse posset opibus suis sustinere. tum consilio repente mutato Brundisium terra petere contendi; nam maritimos cursus praecludebat hiemis magnitudo.\ncum omnia illa municipia quae sunt a Vibone ad Brundisium in fide mea, iudices, essent, iter mihi tutum multis minitantibus magno cum suo metu praestiterunt. Brundisium veni vel potius ad moenia accessi; urbem unam mihi amicissimam declinavi, quae se potius exscindi quam e suo complexu ut eriperer facile pateretur. in hortos me M. Laeni Flacci contuli. cui cum omnis metus, publicatio bonorum, exsilium, mors proponeretur, haec perpeti, si acciderent, maluit quam custodiam mei capitis dimittere. cuius ego et parentis eius, prudentissimi atque optimi senis, et fratris et utriusque filiorum manibus in navi tuta ac fideli conlocatus, eorumque preces et vota de meo reditu exaudiens Dyrrachium, quod erat in fide mea, petere contendi.\nquo cum venissem, cognovi, id quod audieram, refertam esse Graeciam sceleratissimorum hominum ac nefariorum, quorum impium ferrum ignisque pestiferos meus ille consulatus e manibus extorserat; qui ante quam de meo adventu audire potuissent, cum a me abessent aliquot dierum viam, in Macedoniam ad Planciumque perrexi. hic vero simul atque mare me transisse cognovit—audi, audi atque attende, Laterensis, ut scias quid ego Plancio debeam, confiteareque aliquando me quod faciam et grate et pie facere; huic autem, quae pro salute mea fecerit, si minus profutura sint, obesse certe non oportere! nam simul ac me Dyrrachium attigisse audivit, statim ad me lictoribus dimissis, insignibus abiectis, veste mutata profectus est.\nO acerbam mihi, iudices, memoriam temporis illius et loci, cum hic in me incidit, cum complexus est conspersitque lacrimis nec loqui prae maerore potuit! O rem cum auditu crudelem tum visu nefariam! o reliquos omnis dies noctesque eas quibus iste a me non recedens Thessalonicam me in quaestoriumque perduxit! hic ego nunc de praetore Macedoniae nihil dicam amplius nisi eum et civem optimum semper et mihi amicum fuisse, sed eadem timuisse quae ceteros; Cn. Plancium fuisse unum, non qui minus timeret sed, si acciderent ea quae timerentur, mecum ea subire et perpeti vellet.\nqui, cum ad me L. Tubero, meus necessarius, qui fratri meo legatus fuisset, decedens ex Asia venisset easque insidias quas mihi paratas ab exsulibus coniuratis audierat ad me animo amicissimo detulisset, in Asiam me ire propter eius provinciae mecum et cum meo fratre necessitudinem comparantem non est passus; vi me, vi, inquam, Plancius et complexu suo retinuit multosque mensis a capite meo non discessit, abiecta quaestoria persona comitisque sumpta.\nO excubias tuas, Cn. Planci, miseras, o flebilis vigilias, o noctes acerbas, o custodiam etiam mei capitis infelicem! si quidem ego tibi vivus non prosum, qui fortasse mortuus profuissem. memini enim, memini neque umquam obliviscar noctis illius cum tibi vigilanti, adsidenti, maerenti vana quaedam miser atque inania falsa spe inductus pollicebar, me, si essem in patriam restitutus, praesentem tibi gratias relaturum; sin aut vitam mihi fors ademisset aut vis aliqua maior reditum peremisset, hos, hos—quos enim ego tum alios animo intuebar?—omnia tibi illorum laborum praemia pro me persoluturos. quid me aspectas, quid mea promissa repetis, quid meam fidem imploras? nihil tibi ego tum de meis opibus pollicebar, sed de horum erga me benivolentia promittebam; hos pro me lugere, hos gemere, hos decertare pro meo capite vel vitae periculo velle videbam; de horum desiderio, luctu, querelis cotidie aliquid tecum simul audiebam; nunc timeo ne tibi nihil praeter lacrimas queam reddere, quas tu in meis acerbitatibus plurimas effudisti.\nquid enim possum aliud nisi maerere, nisi flere, nisi te cum mea salute complecti? salutem tibi idem dare possunt qui mihi reddiderunt. te tamen—exsurge, quaeso!—retinebo et complectar, nec me solum deprecatorem fortunarum tuarum sed comitem sociumque profitebor; atque, ut spero, nemo erit tam crudeli animo tamque inhumano nec tam immemor non dicam meorum in bonos meritorum, sed bonorum in me, qui a me mei servatorem capitis divellat ac distrahat. non ego meis ornatum beneficiis a vobis deprecor, iudices, sed custodem salutis meae, non opibus contendo, non auctoritate, non gratia, sed precibus, sed lacrimis, sed misericordia, mecumque vos simul hic miserrimus et optimus obtestatur parens, et pro uno filio duo patres deprecamur.\nnolite, iudices, per vos, per fortunas, per liberos vestros inimicis meis, eis praesertim quos ego pro vestra salute suscepi, dare laetitiam gloriantibus vos iam oblitos mei salutis eius a quo mea salus conservata est hostis exstitisse; nolite animum meum debilitare cum luctu tum etiam metu commutatae vestrae voluntatis erga me; sinite me, quod vobis fretus huic saepe promisi, id a vobis ei persolvere.\nteque, C. Flave, oro et obtestor, qui meorum consiliorum in consulatu socius, periculorum particeps, rerum quas gessi adiutor fuisti, meque non modo salvum semper sed etiam ornatum florentemque esse voluisti, ut mihi per hos conserves eum per quem me tibi et his conservatum vides. plura ne dicam tuae me etiam lacrimae impediunt vestraeque, iudices, non solum meae, quibus ego magno in metu meo subito inducor in spem, vos eosdem in hoc conservando futuros qui fueritis in me, quoniam istis vestris lacrimis de illis recordor quas pro me saepe et multum profudistis.\n","locs":[{"loc":"urn:cts:latinLit:phi0474.phi028:1","start":0,"length":648},{"loc":"urn:cts:latinLit:phi0474.phi028:2","start":648,"length":636},{"loc":"urn:cts:latinLit:phi0474.phi028:3","start":1284,"length":733},{"loc":"urn:cts:latinLit:phi0474.phi028:4","start":2017,"length":675},{"loc":"urn:cts:latinLit:phi0474.phi028:5","start":2692,"length":639},{"loc":"urn:cts:latinLit:phi0474.phi028:6","start":3331,"length":793},{"loc":"urn:cts:latinLit:phi0474.phi028:7","start":4124,"length":550},{"loc":"urn:cts:latinLit:phi0474.phi028:8","start":4674,"length":846},{"loc":"urn:cts:latinLit:phi0474.phi028:9","start":5520,"length":976},{"loc":"urn:cts:latinLit:phi0474.phi028:10","start":6496,"length":541},{"loc":"urn:cts:latinLit:phi0474.phi028:11","start":7037,"length":562},{"loc":"urn:cts:latinLit:phi0474.phi028:12","start":7599,"length":1067},{"loc":"urn:cts:latinLit:phi0474.phi028:13","start":8666,"length":1051},{"loc":"urn:cts:latinLit:phi0474.phi028:14","start":9717,"length":404},{"loc":"urn:cts:latinLit:phi0474.phi028:15","start":10121,"length":838},{"loc":"urn:cts:latinLit:phi0474.phi028:16","start":10959,"length":671},{"loc":"urn:cts:latinLit:phi0474.phi028:17","start":11630,"length":887},{"loc":"urn:cts:latinLit:phi0474.phi028:18","start":12517,"length":664},{"loc":"urn:cts:latinLit:phi0474.phi028:19","start":13181,"length":817},{"loc":"urn:cts:latinLit:phi0474.phi028:20","start":13998,"length":515},{"loc":"urn:cts:latinLit:phi0474.phi028:21","start":14513,"length":685},{"loc":"urn:cts:latinLit:phi0474.phi028:22","start":15198,"length":786},{"loc":"urn:cts:latinLit:phi0474.phi028:23","start":15984,"length":537},{"loc":"urn:cts:latinLit:phi0474.phi028:24","start":16521,"length":809},{"loc":"urn:cts:latinLit:phi0474.phi028:25","start":17330,"length":653},{"loc":"urn:cts:latinLit:phi0474.phi028:26","start":17983,"length":738},{"loc":"urn:cts:latinLit:phi0474.phi028:27","start":18721,"length":1021},{"loc":"urn:cts:latinLit:phi0474.phi028:28","start":19742,"length":711},{"loc":"urn:cts:latinLit:phi0474.phi028:29","start":20453,"length":862},{"loc":"urn:cts:latinLit:phi0474.phi028:30","start":21315,"length":708},{"loc":"urn:cts:latinLit:phi0474.phi028:31","start":22023,"length":813},{"loc":"urn:cts:latinLit:phi0474.phi028:32","start":22836,"length":664},{"loc":"urn:cts:latinLit:phi0474.phi028:33","start":23500,"length":1177},{"loc":"urn:cts:latinLit:phi0474.phi028:34","start":24677,"length":495},{"loc":"urn:cts:latinLit:phi0474.phi028:35","start":25172,"length":920},{"loc":"urn:cts:latinLit:phi0474.phi028:36","start":26092,"length":563},{"loc":"urn:cts:latinLit:phi0474.phi028:37","start":26655,"length":666},{"loc":"urn:cts:latinLit:phi0474.phi028:38","start":27321,"length":555},{"loc":"urn:cts:latinLit:phi0474.phi028:39","start":27876,"length":419},{"loc":"urn:cts:latinLit:phi0474.phi028:40","start":28295,"length":582},{"loc":"urn:cts:latinLit:phi0474.phi028:41","start":28877,"length":596},{"loc":"urn:cts:latinLit:phi0474.phi028:42","start":29473,"length":560},{"loc":"urn:cts:latinLit:phi0474.phi028:43","start":30033,"length":760},{"loc":"urn:cts:latinLit:phi0474.phi028:44","start":30793,"length":562},{"loc":"urn:cts:latinLit:phi0474.phi028:45","start":31355,"length":951},{"loc":"urn:cts:latinLit:phi0474.phi028:46","start":32306,"length":651},{"loc":"urn:cts:latinLit:phi0474.phi028:47","start":32957,"length":679},{"loc":"urn:cts:latinLit:phi0474.phi028:48","start":33636,"length":850},{"loc":"urn:cts:latinLit:phi0474.phi028:49","start":34486,"length":856},{"loc":"urn:cts:latinLit:phi0474.phi028:50","start":35342,"length":869},{"loc":"urn:cts:latinLit:phi0474.phi028:51","start":36211,"length":906},{"loc":"urn:cts:latinLit:phi0474.phi028:52","start":37117,"length":1097},{"loc":"urn:cts:latinLit:phi0474.phi028:53","start":38214,"length":711},{"loc":"urn:cts:latinLit:phi0474.phi028:54","start":38925,"length":818},{"loc":"urn:cts:latinLit:phi0474.phi028:55","start":39743,"length":1030},{"loc":"urn:cts:latinLit:phi0474.phi028:56","start":40773,"length":576},{"loc":"urn:cts:latinLit:phi0474.phi028:57","start":41349,"length":628},{"loc":"urn:cts:latinLit:phi0474.phi028:58","start":41977,"length":816},{"loc":"urn:cts:latinLit:phi0474.phi028:59","start":42793,"length":764},{"loc":"urn:cts:latinLit:phi0474.phi028:60","start":43557,"length":1061},{"loc":"urn:cts:latinLit:phi0474.phi028:61","start":44618,"length":492},{"loc":"urn:cts:latinLit:phi0474.phi028:62","start":45110,"length":1075},{"loc":"urn:cts:latinLit:phi0474.phi028:63","start":46185,"length":642},{"loc":"urn:cts:latinLit:phi0474.phi028:64","start":46827,"length":690},{"loc":"urn:cts:latinLit:phi0474.phi028:65","start":47517,"length":657},{"loc":"urn:cts:latinLit:phi0474.phi028:66","start":48174,"length":1039},{"loc":"urn:cts:latinLit:phi0474.phi028:67","start":49213,"length":533},{"loc":"urn:cts:latinLit:phi0474.phi028:68","start":49746,"length":786},{"loc":"urn:cts:latinLit:phi0474.phi028:69","start":50532,"length":980},{"loc":"urn:cts:latinLit:phi0474.phi028:70","start":51512,"length":576},{"loc":"urn:cts:latinLit:phi0474.phi028:71","start":52088,"length":1067},{"loc":"urn:cts:latinLit:phi0474.phi028:72","start":53155,"length":1026},{"loc":"urn:cts:latinLit:phi0474.phi028:73","start":54181,"length":659},{"loc":"urn:cts:latinLit:phi0474.phi028:74","start":54840,"length":773},{"loc":"urn:cts:latinLit:phi0474.phi028:75","start":55613,"length":780},{"loc":"urn:cts:latinLit:phi0474.phi028:76","start":56393,"length":438},{"loc":"urn:cts:latinLit:phi0474.phi028:77","start":56831,"length":817},{"loc":"urn:cts:latinLit:phi0474.phi028:78","start":57648,"length":934},{"loc":"urn:cts:latinLit:phi0474.phi028:79","start":58582,"length":499},{"loc":"urn:cts:latinLit:phi0474.phi028:80","start":59081,"length":589},{"loc":"urn:cts:latinLit:phi0474.phi028:81","start":59670,"length":594},{"loc":"urn:cts:latinLit:phi0474.phi028:82","start":60264,"length":780},{"loc":"urn:cts:latinLit:phi0474.phi028:83","start":61044,"length":607},{"loc":"urn:cts:latinLit:phi0474.phi028:84","start":61651,"length":596},{"loc":"urn:cts:latinLit:phi0474.phi028:85","start":62247,"length":408},{"loc":"urn:cts:latinLit:phi0474.phi028:86","start":62655,"length":1059},{"loc":"urn:cts:latinLit:phi0474.phi028:87","start":63714,"length":940},{"loc":"urn:cts:latinLit:phi0474.phi028:88","start":64654,"length":589},{"loc":"urn:cts:latinLit:phi0474.phi028:89","start":65243,"length":1077},{"loc":"urn:cts:latinLit:phi0474.phi028:90","start":66320,"length":958},{"loc":"urn:cts:latinLit:phi0474.phi028:91","start":67278,"length":650},{"loc":"urn:cts:latinLit:phi0474.phi028:92","start":67928,"length":345},{"loc":"urn:cts:latinLit:phi0474.phi028:93","start":68273,"length":913},{"loc":"urn:cts:latinLit:phi0474.phi028:94","start":69186,"length":772},{"loc":"urn:cts:latinLit:phi0474.phi028:95","start":69958,"length":810},{"loc":"urn:cts:latinLit:phi0474.phi028:96","start":70768,"length":614},{"loc":"urn:cts:latinLit:phi0474.phi028:97","start":71382,"length":737},{"loc":"urn:cts:latinLit:phi0474.phi028:98","start":72119,"length":723},{"loc":"urn:cts:latinLit:phi0474.phi028:99","start":72842,"length":577},{"loc":"urn:cts:latinLit:phi0474.phi028:100","start":73419,"length":455},{"loc":"urn:cts:latinLit:phi0474.phi028:101","start":73874,"length":1039},{"loc":"urn:cts:latinLit:phi0474.phi028:102","start":74913,"length":738},{"loc":"urn:cts:latinLit:phi0474.phi028:103","start":75651,"length":406},{"loc":"urn:cts:latinLit:phi0474.phi028:104","start":76057,"length":568}]}
{"id":"urn:cts:latinLit:phi0474.phi030.perseus-lat2","text":"si quis est, iudices, qui C. Rabirium, quod fortunas suas, fundatas praesertim atque optime constitutas opes, potestati regiae libidinique commiserit, reprehendendum putet, ascribat ad iudicium suum non modo meam sed huius etiam ipsius qui commisit sententiam; nec enim cuiquam eius consilium vehementius quam ipsi displicet. quamquam hoc plerumque facimus ut consilia eventis ponderemus et, cui bene quid processerit, multum illum providisse, cui secus, nihil sensisse dicamus. si exstitisset in rege fides, nihil sapientius Postumo, quia fefellit rex, nihil hoc amentius dicitur, ut iam nihil esse videatur nisi divinare sapientis.\nsed tamen, si quis est, iudices, qui illam Postumi sive inanem spem sive inconsultam rationem sive, ut gravissimo verbo utar, temeritatem vituperandam putet, ego eius opinioni non repugno; illud tamen deprecor ut, cum ab ipsa fortuna crudelissime videat huius consilia esse multata, ne quid ad eas ruinas quibus hic oppressus est addendum acerbitatis putet. satis est homines imprudentia lapsos non erigere, urgere vero iacentis aut praecipitantis impellere certe est inhumanum, praesertim, iudices, cum sit hoc generi hominum prope natura datum ut, si qua in familia laus aliqua forte floruerit, hanc fere qui sint eius stirpis, quod sermone hominum ac memoria patrum virtutes celebrantur, cupidissime persequantur, si quidem non modo in gloria rei militaris Paulum Scipio ac maximus filii, sed etiam in devotione vitae et in ipso genere mortis imitatus est P. Decium filius. sint igitur similia, iudices, parva magnis.\nfuit enim pueris nobis huius pater, C. Curtius, princeps ordinis equestris, fortissimus et maximus publicanus, cuius in negotiis gerendis magnitudinem animi non tam homines probassent, nisi in eodem benignitas incredibilis fuisset, ut in augenda re non avaritiae praedam, sed instrumentum bonitati quaerere videretur.\nhoc ille natus, quamquam patrem suum numquam viderat, tamen et natura ipsa duce, quae plurimum valet, et adsiduis domesticorum sermonibus in paternae disciplinae similitudinem deductus est. multa gessit, multa contraxit, magnas partis habuit publicorum; credidit populis; in pluribus provinciis eius versata res est; dedit se etiam regibus; huic ipsi Alexandrino grandem iam antea pecuniam credidit; nec interea locupletare amicos umquam suos destitit, mittere in negotium, dare partis, augere re, fide sustentare. quid multa? cum magnitudine animi, tum liberalitate vitam patris et consuetudinem expresserat. pulsus interea regno Ptolomaeus dolosis consiliis, ut dixit Sibylla, sensit Postumus, Romam venit. cui egenti et roganti hic infelix pecuniam credidit, nec tum primum; nam regnanti crediderat absens; nec temere se credere putabat, quod erat nemini dubium quin is in regnum restitueretur a senatu populoque Romano.\nin dando autem et credendo processit longius nec suam solum pecuniam credidit sed etiam amicorum, stulte; quis negat, aut quis iam audebit, quod male cecidit, bene consultum putare? sed est difficile, quod cum spe magna sis ingressus, id non exsequi usque ad extremum. supplex erat rex, multa rogabat, omnia pollicebatur, ut iam metuere Postumus cogeretur ne quod crediderat perderet, si credendi constituisset modum. nihil autem erat illo blandius, nihil hoc benignius, ut magis paeniteret coepisse quam liceret desistere.\nhinc primum exoritur crimen illud; senatum corruptum esse dicunt. O di immortales! haec est illa exoptata iudiciorum severitas? corruptores nostri causam dicunt; nos qui corrupti sumus non dicimus? quid ergo? senatumne defendam hoc loco, iudices? omni equidem loco debeo; ita de me est meritus ille ordo; sed nec id agitur hoc tempore nec cum Postumi causa res ista coniuncta est. quamquam ad sumptum itineris, ad illam magnificentiam apparatus comitatumque regium suppeditata pecunia a Postumo est, factaeque syngraphae sunt in Albano Cn. Pompei, cum ille Roma profectus esset, tamen non debuit is qui dabat, cur ille qui accipiebat tum sumeret, quaerere. non enim latroni, sed regi credidit, nec regi inimico populi Romani, sed ei cuius reditum consuli commendatum a senatu videbat, nec ei regi qui alienus ab hoc imperio esset, sed ei quicum foedus feriri in Capitolio viderat.\nquod si creditor est in culpa, non is qui improbe credita pecunia usus est, damnetur is qui fabricatus gladium est et vendidit, non is qui illo gladio civem aliquem interemit. quam ob rem neque tu, C. Memmi, hoc facere debes ut senatum, cuius auctoritati te ab adulescentia dedidisti, in tanta infamia versari velis, neque ego id quod non agitur defendere. Postumi enim causa, quaecumque est, seiuncta a senatu est.\nquod si item a Gabinio seiunctam ostendero, certe quod dicas nihil habebis.\nest enim haec causa Qvo ea pecvnia pervenerit quasi quaedam appendicula causae iudicatae atque damnatae. sunt lites aestimatae A. Gabinio, nec praedes dati nec ex bonis populo universae lites solutae. iubet lex Iulia persequi ab eis ad quos ea pecunia quam is ceperit qui damnatus sit pervenerit. si est hoc novum in lege Iulia, sicuti multa sunt severius scripta quam in antiquis legibus et sanctius, inducatur sane etiam consuetudo huius generis iudiciorum nova;\nsin hoc totidem verbis translatum caput est quot fuit non modo in Cornelia sed etiam ante in lege Servilia, per deos immortalis! quid agimus, iudices, aut quem hunc morem novorum iudiciorum in rem publicam inducimus? erat enim haec consuetudo nota vobis quidem omnibus, sed, si usus magister est optimus, mihi debet esse notissima. accusavi de pecuniis repetundis, iudex sedi, praetor quaesivi, defendi plurimos; nulla pars quae aliquam facultatem discendi adferre posset a me afuit. ita contendo, neminem umquam Qvo ea pecvnia pervenisset causam dixisse qui in aestimandis litibus appellatus non esset. in litibus autem nemo appellabatur nisi ex testium dictis aut tabulis privatorum aut rationibus civitatum.\nitaque in inferendis litibus adesse solebant qui aliquid de se verebantur, et, cum erant appellati, si videbatur, statim contra dicere solebant; sin eius temporis recentem invidiam pertimuerant, respondebant postea. quod cum fecissent, permulti saepe vicerunt. hoc vero novum et ante hoc tempus omnino inauditum. in litibus Postumi nomen est nusquam. in litibus dico; modo vos idem in A. Gabinium iudices sedistis; num quis testis Postumum appellavit? testis autem? num accusator? num denique toto illo in iudicio Postumi nomen audistis?\nnon igitur reus ex ea causa quae iudicata est redundat Postumus, sed est adreptus unus eques Romanus de pecuniis repetundis reus. quibus tabulis? quae in iudicio Gabiniano recitatae non sunt. quo teste? A quo tum appellatus nusquam est. qua aestimatione litium? in qua Postumi mentio facta nulla est. qua lege? qua non tenetur.\nhic iam, iudices, vestri consili res est, vestrae sapientiae; quid deceat vos, non quantum liceat vobis, spectare debetis. si enim quid liceat quaeritis, potestis tollere e civitate quem voltis; tabella est quae dat potestatem; occultat eadem libidinem, cuius conscientiam nihil est quod quisquam timeat, si non pertimescat suam.\nubi est igitur sapientia iudicis? in hoc, ut non solum quid possit, sed etiam quid debeat, ponderet nec quantum sibi permissum meminerit solum, sed etiam quatenus commissum sit. datur tibi tabella iudici. qua lege? Iulia de pecuniis repetundis. quo de reo? de equite Romano. at iste ordo lege ea non tenetur. illo, inquit, capite: quo ea pecunia pervenerit. nihil audisti in Postumum, cum in Gabinium iudex esses, nihil Gabinio damnato, cum in eum litis aestimares. at nunc audio. reus igitur Postumus est ea lege qua non modo ipse sed totus etiam ordo solutus ac liber est.\nhic ego nunc non vos prius implorabo, equites Romani, quorum ius iudicio temptatur, quam vos, senatores, quorum agitur fides in hunc ordinem; quae quidem cum saepe ante, tum in hac ipsa causa nuper est cognita. nam cum optimo et praestantissimo consule, Cn. Pompeio, de hac ipsa quaestione referente existerent non nullae, sed perpaucae tamen acerbae sententiae, quae quidem censerent ut tribuni, ut praefecti, ut scribae, ut comites omnes magistratuum lege hac tenerentur, vos, vos inquam, ipsi et senatus frequens restitit, et, quamquam tum propter multorum delicta etiam ad innocentium periculum tempus illud exarserat, tamen, cum odium nostri restingueretis, huic ordini ignem novum subici non sivistis.\nhoc animo igitur senatus. quid? vos, equites Romani, quid tandem estis acturi? Glaucia solebat, homo impurus, sed tamen acutus, populum monere ut, cum lex aliqua recitaretur, primum versum attenderet. si esset Dictator, consul, praetor, magister equitum, ne laboraret; sciret nihil ad se pertinere; sin esset Quicumqve post hanc legem, videret ne qua nova quaestione adligaretur.\nnunc vos, equites Romani, videte. scitis me ortum e vobis omnia semper sensisse pro vobis. nihil horum sine magna cura et summa caritate vestri ordinis loquor. Alius alios homines et ordines, ego vos semper complexus sum. moneo et praedico, integra re causaque denuntio, omnis homines deosque testor: dum potestis, dum licet, providete ne duriorem vobis condicionem statuatis ordinique vestro quam ferre possitis. serpet hoc malum, mihi credite, longius quam putatis.\npotentissimo et nobilissimo tribuno pl., M. Druso, novam in equestrem ordinem quaestionem ferenti: Si qvis ob rem ivdicandam pecvniam cepisset aperte equites Romani restiterunt. quid? hoc licere volebant? minime; neque solum hoc genus pecuniae capiendae turpe sed etiam nefarium esse arbitrabantur. ac tamen ita disputabant, eos teneri legibus eis oportere qui suo iudicio essent illam condicionem vitae secuti. delectat amplissimus civitatis gradus, sella curulis, fasces, imperia, provinciae, sacerdotia, triumphi, denique imago ipsa ad posteritatis memoriam prodita;\nesto simul etiam sollicitudo aliqua et legum et iudiciorum maior quidam metus. nos ista numquam contempsimus—ita enim disputabant—sed hanc vitam quietam atque otiosam secuti sumus; quae quoniam honore caret, careat etiam molestia. tam es tu iudex eques quam ego senator. ita est, sed tu istud petisti, ego hoc cogor. qua re aut iudici mihi non esse liceat, aut lege senatoria non teneri.\nhoc vos, equites Romani, ius a patribus acceptum amittetis? moneo ne faciatis. rapientur homines in haec iudicia ex omni non modo invidia sed sermone malivolorum, nisi cavetis. si iam vobis nuntiaretur in senatu sententias dici ut his legibus teneremini, concurrendum ad curiam putaretis; si lex ferretur, convolaretis ad rostra. vos senatus liberos hac lege esse voluit, populus numquam adligavit, soluti huc convenistis; ne constricti discedatis cavete.\nnam, si Postumo fraudi fuerit, qui nec tribunus nec praefectus nec ex Italia comes nec familiaris Gabini fuit, quonam se modo defendent posthac qui vestri ordinis cum magistratibus nostris fuerint his causis implicati?\ntu, inquit, Gabinium ut regem reduceret impulisti. non patitur mea me iam fides de Gabinio gravius agere. quem enim ex tantis inimicitiis receptum in gratiam summo studio defenderim, hunc adflictum violare non debeo. Quocum me si ante Cn. Pompei auctoritas in gratiam non reduxisset, nunc iam ipsius fortuna reduceret.\nsed tamen, cum ita dicis, Postumi impulsu Gabinium profectum Alexandream, si defensioni Gabini fidem non habes, obliviscerisne etiam accusationis tuae? Gabinius se id fecisse dicebat rei publicae causa, quod classem Archelai timeret, quod mare refertum fore praedonum putaret; lege etiam id sibi licuisse dicebat. tu inimicus negas. ignosco, et eo magis quod est contra illud iudicatum. redeo igitur ad crimen et accusationem tuam.\nquid vociferabare? decem milia talentum Gabinio esse promissa. auctor videlicet perblandus reperiendus fuit qui hominem, ut tu vis, avarissimum exoraret, HS bis miliens et quadringentiens ne magno opere contemneret. Gabinius illud, quoquo consilio fecit, fecit certe suo; quaecumque mens illa fuit, Gabini fuit. Sive ille, ut ipse dicebat, gloriam, sive, ut tu vis, pecuniam quaesivit, sibi, non Rabirio quaesivit; Rabirius enim non Gabini comes vel sectator nec ad Gabini, cuius id negotium non erat, sed ad P. Lentuli, clarissimi viri, auctoritatem a senatu profectam et consilio certo et spe non dubia Roma contenderat.\nat dioecetes fuit regius. et quidem in custodia etiam fuit regia et vis vitae eius adlata paene est; multa praeterea quae libido regis, quae necessitas coegit perferre, pertulit. quarum omnium rerum una reprehensio est quod regnum intrarit, quod potestati se regis commiserit. verum si quaerimus, stulte. quid enim stultius quam equitem Romanum ex hac urbe, huius, inquam, rei publicae civem, quae est una maxime et fuit semper libera, venire in eum locum ubi parendum alteri et serviendum sit?\nsed ego in hoc tamen Postumo non ignoscam, homini mediocriter docto, in quo videam sapientissimos homines esse lapsos? virum unum totius Graeciae facile doctissimum, Platonem, iniquitate Dionysi, Siciliae tyranni, cui se ille commiserat, in maximis periculis insidiisque esse versatum accepimus; Callisthenem, doctum hominem, comitem Magni Alexandri, ab Alexandro necatum; Demetrium, qui Phalereus vocitatus est, et ex re publica Atheniensi, quam optime gesserat, et ex doctrina nobilem et clarum, in eodem isto Aegyptio regno aspide ad corpus admota vita esse privatum.\nplane confiteor fieri nihil posse dementius quam scientem in eum locum venire ubi libertatem sis perditurus. sed huius ipsius facti stultitiam alia iam superior stultitia defendit, quae facit ut hoc stultissimum facinus, quod in regnum venerit, quod se regi commiserit, sapienter factum esse videatur, si quidem non tam semper stulti quam sero sapientis est, cum stultitia sua impeditus sit, quoquo modo possit se expedire.\nquam ob rem illud maneat et fixum sit quod neque moveri neque mutari potest; in quo aequi sperasse Postumum dicunt, peccasse iniqui, ipse etiam insanisse se confitetur, quod suam, quod amicorum pecuniam regi crediderit cum tanto fortunarum suarum periculo, hoc quidem semel suscepto atque contracto perpetienda illa fuerunt ut se aliquando ac suos vindicaret. itaque obicias licet quam voles saepe palliatum fuisse, aliqua habuisse non Romani hominis insignia, quotiens eorum quippiam dices, totiens unum dices atque idem illud, temere hunc pecuniam regi credidisse, suas fortunas atque famam libidini regiae commisisse.\nfecerat temere, fateor; mutari factum iam nullo modo poterat; aut pallium sumendum Alexandreae ut ei Romae togato esse liceret, aut omnes fortunae abiciendae, si togam retinuisset. deliciarum causa et voluptatis non modo notos civis Romanos, sed et nobilis adulescentis et quosdam etiam senatores summo loco natos non in hortis aut suburbanis suis, sed Neapoli,\nin celeberrimo oppido, in tunica pulla saepe vidi, ibidem multi viderunt chlamydatum illum L. Sullam imperatorem. L. vero Scipionis, qui bellum in Asia gessit Antiochumque devicit, non solum cum chlamyde sed etiam cum crepidis in Capitolio statuam videtis; quorum impunitas fuit non modo a iudicio sed etiam a sermone. facilius certe P. Rutilium Rufum necessitatis excusatio defendet; qui cum a Mithridate Mytilenis oppressus esset, crudelitatem regis in togatos vestitus mutatione vitavit. ergo ille P. Rutilius qui documentum fuit hominibus nostris virtutis, antiquitatis, prudentiae, consularis homo soccos habuit et pallium; nec vero id homini quisquam sed tempori adsignandum putavit; Postumo crimen vestitus adferet is in quo spes fuit posse sese aliquando ad fortunas suas pervenire?\nnam ut ventum est Alexandream, iudices, haec una ratio a rege proposita Postumo est servandae pecuniae, si curationem et quasi dispensationem regiam suscepisset. id autem facere non poterat, nisi dioecetes—hoc enim nomine utitur qui ea regit—esset constitutus. odiosum negotium Postumo videbatur, sed erat nulla omnino recusatio; molestum etiam nomen ipsum, sed res habebat nomen hoc apud illos, non hic imposuerat. oderat vestitum etiam illum, sed sine eo nec nomen illud poterat nec munus tueri. ergo aderat vis ut ait poeta ille noster, quae summas frangit infirmatque opes.\nmoreretur, inquies; nam id sequitur. fecisset certe, si sine maximo dedecore tam impeditis suis rebus potuisset emori. noli igitur fortunam convertere in culpam neque regis iniuriam huius crimen putare nec consilium ex necessitate nec voluntatem ex vi interpretari, nisi forte eos etiam qui in hostis aut in praedones inciderint, si aliter quippiam coacti faciant ac liberi, vituperandos putes. nemo nostrum ignorat, etiam si experti non sumus, consuetudinem regiam. regum autem sunt haec imperia: animadverte ac dicto pare et praeter rogitatum si plus et illae minae: si te secundo lumine hic offendero, moriere; quae non ut delectemur solum legere et spectare debemus, sed ut cavere etiam et effugere discamus.\nat ex hoc ipso crimen exoritur. ait enim, Gabinio pecuniam Postumus cum cogeret, decumas imperatarum pecuniarum sibi coegisse. non intellego hoc quale sit, utrum accessionem decumae, ut nostri facere coactores solent in centesima, an decessionem de summa fecerit. si accessionem, undecim milia talentum ad Gabinium pervenerunt. at non modo abs te decem milia obiecta sunt sed etiam ab his aestimata.\naddo illud etiam: qui tandem convenit aut tam gravi onere tributorum ad tantam pecuniam cogendam mille talentum accessionem esse factam aut in tanta mercede hominis, ut vis, avarissimi mille talentum decessionem esse concessam? neque enim fuit Gabini remittere tantum de suo nec regis imponere tantum pati suis. at erunt testes legati Alexandrini. ei nihil in Gabinium dixerunt; immo ei Gabinium laudaverunt. Vbi ergo ille mos, ubi consuetudo iudiciorum, ubi exempla? solet is dicere in eum qui pecuniam redegit qui in illum cuius nomine ea pecunia redigeretur non dixerit?\nage, si is qui non dixit solet, etiamne is solet qui laudavit? isdem testibus, et quidem non productis, sed dictis testium recitatis, quasi praeiudicata res ad has causas deferri solet. et ait etiam meus familiaris et necessarius eandem causam Alexandrinis fuisse cur laudarent Gabinium quae mihi fuerit cur eundem defenderem. mihi, C. Memmi, causa defendendi Gabini fuit reconciliatio gratiae. neque me vero paenitet mortalis inimicitias, sempiternas amicitias habere.\nnam si me invitum putas, ne Cn. Pompei animum offenderem, defendisse causam, et illum et me vehementer ignoras. neque enim Pompeius me sua causa quicquam facere voluisset invitum, neque ego cui omnium civium libertas carissima fuisset meam proiecissem. nec, quam diu inimicissimus Gabinio fui, non amicissimus mihi Cn. Pompeius fuit, nec, postea quam illius auctoritate eam dedi veniam quam debui, quicquam simulate feci, ne cum mea perfidia illi etiam ipsi facerem cui beneficium dedissem iniuriam. nam non redeundo in gratiam cum inimico non violabam Pompeium; si per eum reductus insidiose redissem, me scilicet maxime, sed proxime illum quoque fefellissem.\nac de me omittamus; ad Alexandrinos istos revertamur. quod habent os, quam audaciam! modo vobis inspectantibus in iudicio Gabini tertio quoque verbo excitabantur; negabant pecuniam Gabinio datam. recitabatur identidem Pompei testimonium regem ad se scripsisse nullam pecuniam Gabinio nisi in rem militarem datam. non est, inquit, tum Alexandrinis testibus creditum. quid postea? creditur nunc. quam ob rem? quia nunc aiunt quod tum negabant.\nquid ergo? ista condicio est testium ut, quibus creditum non sit negantibus, isdem credatur dicentibus? at, si verum tum severissima fronte dixerunt, nunc mentiuntur; si tum mentiti sunt, doceant nos verum quo voltu soleant dicere. audiebamus Alexandream, nunc cognoscimus. illinc omnes praestigiae, illinc, inquam, omnes fallaciae, omnia denique ab eis mimorum argumenta nata sunt. nec mihi longius quicquam est, iudices, quam videre hominum voltus.\ndixerunt hic modo nobiscum ad haec subsellia, quibus superciliis renuentes huic decem milium crimini! iam nostis insulsitatem Graecorum; umeris gestum agebant tum temporis, credo, causa; nunc scilicet tempus nullum est. Vbi semel quis peieraverit, ei credi postea, etiam si per pluris deos iuret, non oportet, praesertim, iudices, cum in his iudiciis ne locus quidem novo testi soleat esse ob eamque causam idem iudices retineantur qui fuerint de reo, ut eis nota sint omnia neve quid fingi novi possit.\nQvo ea pecvnia perveneritnon suis propriis iudiciis in reum facti condemnari solent. itaque si aut praedes dedisset Gabinius aut tantum ex eius bonis quanta summa litium fuisset populus recepisset, quamvis magna ad Postumum ab eo pecunia pervenisset, non redigeretur; ut intellegi facile possit, quod ex ea pecunia quae ad aliquem reum qui damnatus est venisset, pervenisse ad aliquem in illo primo iudicio planum factum sit, id hoc genere iudici redigi solere. nunc vero quid agitur? ubi terrarum sumus? quid tam perversum, tam praeposterum dici aut excogitari potest?\naccusatur is qui non abstulit a rege, sicut Gabinius iudicatus est, sed qui maximam regi pecuniam credidit. ergo is Gabinio dedit qui non huic reddidit. itane? age, cedo, cum is qui pecuniam Postumo debuit non huic, sed Gabinio dederit, condemnato Gabinio utrum illi quo ea pecunia pervenerit an huic dicenda causa est? at habet et celat. sunt enim qui ita loquantur. quod genus tandem est istud ostentationis et gloriae? si nihil habuisset umquam, tamen, si quaesisset, cur se dissimularet habere causa non esset. qui vero duo lauta et copiosa patrimonia accepisset remque praeterea bonis et honestis rationibus auxisset, quid esset tandem causae cur existimari vellet nihil habere?\nan, cum credebat inductus usuris, id agebat ut haberet quam plurimum; postea quam exegit quod crediderat, ut existimaretur egere? novum genus hoc gloriae concupiscit. dominatus est enim, inquit, Alexandreae. immo vero in superbissimo dominatu fuit; pertulit ipse custodiam, vidit in vinclis familiaris suos, mors ob oculos saepe versata est, nudus atque egens ad extremum fugit e regno.\nat permutata aliquando pecunia est, delatae naves Postumi Puteolos sunt, auditae visaeque merces. fallaces quidem et fucosae e chartis et linteis et vitro; quibus cum multae naves refertae fuissent, naulum non potuit parari. cataplus ille Puteolanus, sermo illius temporis, vectorumque cursus atque ostentatio, tum subinvisum apud malivolos Postumi nomen propter opinionem pecuniae nescio quam aestatem unam, non pluris, auris refersit istis sermonibus.\nverum autem, iudices, si scire voltis, nisi C. Caesaris summa in omnis, incredibilis in hunc eadem liberalitas exstitisset, nos hunc Postumum iam pridem in foro non haberemus. ille onera multorum huius amicorum excepit unus, quaeque multi homines necessarii secundis Postumi rebus discripta sustinuerunt, nunc eius adflictis fortunis universa sustinet. Vmbram equitis Romani et imaginem videtis, iudices, unius amici conservatam auxilio et fide. nihil huic eripi potest praeter hoc simulacrum pristinae dignitatis quod Caesar solus tuetur et sustinet; quae quidem in miserrimis rebus huic tamen tribuenda maxima est; nisi vero hoc mediocri virtute effici potest ut tantus ille vir tanti ducat hunc, et adflictum praesertim et absentem, et in tanta fortuna sua ut alienam respicere magnum sit, et in tanta occupatione maximarum rerum quas gerit atque gessit ut vel oblivisci aliorum non sit mirum vel, si meminerit, oblitum esse se facile possit probare.\nmultas equidem C. Caesaris virtutes magnas incredibilisque cognovi, sed sunt ceterae maioribus quasi theatris propositae et paene populares. castris locum capere, exercitum instruere, expugnare urbis, aciem hostium profligare, hanc vim frigorum hiemumque quam nos vix huius urbis tectis sustinemus excipere, eis ipsis diebus hostem persequi cum etiam ferae latibulis se tegant atque omnia bella iure gentium conquiescantâ€” sunt ea quidem magna; quis negat? sed magnis excitata sunt praemiis ac memoria hominum sempiterna. quo minus admirandum est eum facere illa qui immortalitatem concupiverit.\nhaec vera laus est, quae non poetarum carminibus, non annalium monumentis celebratur, sed prudentium iudicio expenditur. equitem Romanum veterem amicum suum studiosum, amantem, observantem sui non libidine, non turpibus impensis cupiditatum atque iacturis, sed experientia patrimoni amplificandi labentem excepit, corruere non sivit, fulsit et sustinuit re, fortuna, fide, hodieque sustinet nec amicum pendentem corruere patitur; nec illius animi aciem praestringit splendor sui nominis, nec mentis quasi luminibus officit altitudo fortunae et gloriae.\nsint sane illa magna, quae re vera magna sunt; de iudicio animi mei, ut volet quisque, sentiat; ego enim hanc in tantis opibus, tanta fortuna liberalitatem in suos, memoriam amicitiae reliquis virtutibus omnibus antepono. quam quidem vos, iudices, eius in novo genere bonitatem, inusitatam claris ac praepotentibus viris, non modo non aspernari ac refutare sed complecti etiam et augere debetis, et eo magis quod videtis hos quidem sumptos dies ad labefactandam illius dignitatem. ex qua illi nihil detrahi potest quod non aut fortiter ferat aut facile restituat; amicissimum hominem si honestate spoliatum audierit, nec sine magno dolore feret et id amiserit quod posse non speret recuperari.\nsatis multa hominibus non iniquis haec esse debent, nimis etiam multa vobis quos aequissimos esse confidimus. sed ut omnium vel suspicioni vel malivolentiae vel crudelitati satis fiat: occultat pecuniam Postumus, latent regiae divitiae. ecquis est ex tanto populo qui bona C. Rabiri Postumi nummo sestertio sibi addici velit? sed miserum me, quanto hoc dixi cum dolore! hem, Postume, tune es C. Curti filius, C. Rabiri iudicio et voluntate filius, natura sororis? tune ille in omnis tuos liberalis, cuius multos bonitas locupletavit, qui nihil profudisti, nihil ullam in libidinem contulisti? tua, Postume, nummo sestertio a me addicuntur? O meum miserum acerbumque praeconium!\nat hoc etiam optat miser ut vel condemnetur a vobis, si ita bona veneant ut solidum suum cuique solvatur. nihil iam aliud nisi fidem curat, nec vos huic, si iam oblivisci vestrae mansuetudinis volueritis, quicquam praeterea potestis eripere. quod, iudices, ne faciatis oro obtestorque vos, atque eo magis, si adventicia pecunia petitur ab eo cui sua non redditur. nam in eum cui misericordia opitulari debebat invidia quaesita est.\nsed iam, quoniam, ut spero, fidem quam tibi dedi praestiti, Postume, reddam etiam lacrimas quas debeo; quas quidem ego tuas in meo casu plurimas vidi. versatur ante oculos luctuosa nox meis omnibus, cum tu totum te cum tuis copiis ad me detulisti. tu comitibus, tu praesidio, tu etiam tanto pondere auri quantum tempus illud postulabat discessum illum sustentasti, tu numquam meis me absente liberis, numquam coniugi meae defuisti. possum excitare multos in patriam reductos testis liberalitatis tuae, quod saepe audivi patri tuo Curtio magno adiumento in iudicio capitis fuisse;\nsed iam omnia timeo; bonitatis ipsius invidiam reformido. nam indicat tot hominum fletus quam sis carus tuis, et me dolor debilitat intercluditque vocem. vos obsecro, iudices, ut huic optimo viro, quo nemo melior umquam fuit, nomen equitis Romani et usuram huius lucis et vestrum conspectum ne eripiatis. hic vos aliud nihil orat nisi ut rectis oculis hanc urbem sibi intueri atque ut in hoc foro vestigium facere liceat, quod ipsum fortuna eripuerat, nisi unius amici opes subvenissent.\n","locs":[{"loc":"urn:cts:latinLit:phi0474.phi030:1","start":0,"length":634},{"loc":"urn:cts:latinLit:phi0474.phi030:2","start":634,"length":921},{"loc":"urn:cts:latinLit:phi0474.phi030:3","start":1555,"length":318},{"loc":"urn:cts:latinLit:phi0474.phi030:4","start":1873,"length":924},{"loc":"urn:cts:latinLit:phi0474.phi030:5","start":2797,"length":524},{"loc":"urn:cts:latinLit:phi0474.phi030:6","start":3321,"length":881},{"loc":"urn:cts:latinLit:phi0474.phi030:7","start":4202,"length":416},{"loc":"urn:cts:latinLit:phi0474.phi030:8","start":4618,"length":541},{"loc":"urn:cts:latinLit:phi0474.phi030:9","start":5159,"length":711},{"loc":"urn:cts:latinLit:phi0474.phi030:10","start":5870,"length":538},{"loc":"urn:cts:latinLit:phi0474.phi030:11","start":6408,"length":658},{"loc":"urn:cts:latinLit:phi0474.phi030:12","start":7066,"length":575},{"loc":"urn:cts:latinLit:phi0474.phi030:13","start":7641,"length":708},{"loc":"urn:cts:latinLit:phi0474.phi030:14","start":8349,"length":380},{"loc":"urn:cts:latinLit:phi0474.phi030:15","start":8729,"length":468},{"loc":"urn:cts:latinLit:phi0474.phi030:16","start":9197,"length":570},{"loc":"urn:cts:latinLit:phi0474.phi030:17","start":9767,"length":388},{"loc":"urn:cts:latinLit:phi0474.phi030:18","start":10155,"length":456},{"loc":"urn:cts:latinLit:phi0474.phi030:19","start":10611,"length":538},{"loc":"urn:cts:latinLit:phi0474.phi030:20","start":11149,"length":432},{"loc":"urn:cts:latinLit:phi0474.phi030:21","start":11581,"length":623},{"loc":"urn:cts:latinLit:phi0474.phi030:22","start":12204,"length":495},{"loc":"urn:cts:latinLit:phi0474.phi030:23","start":12699,"length":571},{"loc":"urn:cts:latinLit:phi0474.phi030:24","start":13270,"length":424},{"loc":"urn:cts:latinLit:phi0474.phi030:25","start":13694,"length":621},{"loc":"urn:cts:latinLit:phi0474.phi030:26","start":14315,"length":362},{"loc":"urn:cts:latinLit:phi0474.phi030:27","start":14677,"length":791},{"loc":"urn:cts:latinLit:phi0474.phi030:28","start":15468,"length":578},{"loc":"urn:cts:latinLit:phi0474.phi030:29","start":16046,"length":713},{"loc":"urn:cts:latinLit:phi0474.phi030:30","start":16759,"length":400},{"loc":"urn:cts:latinLit:phi0474.phi030:31","start":17159,"length":574},{"loc":"urn:cts:latinLit:phi0474.phi030:32","start":17733,"length":470},{"loc":"urn:cts:latinLit:phi0474.phi030:33","start":18203,"length":661},{"loc":"urn:cts:latinLit:phi0474.phi030:34","start":18864,"length":442},{"loc":"urn:cts:latinLit:phi0474.phi030:35","start":19306,"length":451},{"loc":"urn:cts:latinLit:phi0474.phi030:36","start":19757,"length":504},{"loc":"urn:cts:latinLit:phi0474.phi030:37","start":20261,"length":570},{"loc":"urn:cts:latinLit:phi0474.phi030:38","start":20831,"length":684},{"loc":"urn:cts:latinLit:phi0474.phi030:39","start":21515,"length":387},{"loc":"urn:cts:latinLit:phi0474.phi030:40","start":21902,"length":454},{"loc":"urn:cts:latinLit:phi0474.phi030:41","start":22356,"length":954},{"loc":"urn:cts:latinLit:phi0474.phi030:42","start":23310,"length":597},{"loc":"urn:cts:latinLit:phi0474.phi030:43","start":23907,"length":553},{"loc":"urn:cts:latinLit:phi0474.phi030:44","start":24460,"length":694},{"loc":"urn:cts:latinLit:phi0474.phi030:45","start":25154,"length":678},{"loc":"urn:cts:latinLit:phi0474.phi030:46","start":25832,"length":432},{"loc":"urn:cts:latinLit:phi0474.phi030:47","start":26264,"length":580},{"loc":"urn:cts:latinLit:phi0474.phi030:48","start":26844,"length":488}]}
{"id":"urn:cts:latinLit:phi0474.phi031.perseus-lat2","text":"etsi vereor, iudices, ne turpe sit pro fortissimo viro dicere incipientem timere minimeque deceat, cum T. Annius ipse magis de rei publicae salute quam de sua perturbetur, me ad eius causam parem animi magnitudinem adferre non posse, tamen haec novi iudici nova forma terret oculos qui, quocumque inciderunt, veterem consuetudinem fori et pristinum morem iudiciorum requirunt. non enim corona consessus vester cinctus est, ut solebat; non usitata frequentia stipati sumus;\nnon illa praesidia quae pro templis omnibus cernitis, etsi contra vim conlocata sunt, non adferunt tamen oratori terroris aliquid, ut in foro et in iudicio, quamquam praesidiis salutaribus et necessariis saepti sumus, tamen ne non timere quidem sine aliquo timore possimus. quae si opposita Miloni putarem, cederem tempori, iudices, nec enim inter tantam vim armorum existimarem esse orationi locum. sed me recreat et reficit Cn. Pompei, sapientissimi et iustissimi viri, consilium, qui profecto nec iustitiae suae putaret esse, quem reum sententiis iudicum tradidisset, eundem telis militum dedere, nec sapientiae temeritatem concitatae multitudinis auctoritate publica armare.\nquam ob rem illa arma, centuriones, cohortes non periculum nobis, sed praesidium denuntiant, neque solum ut quieto, sed etiam ut magno animo simus hortantur, nec auxilium modo defensioni meae verum etiam silentium pollicentur. reliqua vero multitudo, quae quidem est civium, tota nostra est, nec eorum quisquam quos undique intuentis, unde aliqua fori pars aspici potest, et huius exitum iudici exspectantis videtis, non cum virtuti Milonis favet, tum de se, de liberis suis, de patria, de fortunis hodierno die decertari putat. unum genus est adversum infestumque nobis eorum quos P. Clodi furor rapinis et incendiis et omnibus exitiis publicis pavit; qui hesterna etiam contione incitati sunt ut vobis voce praeirent quid iudicaretis. quorum clamor si qui forte fuerit, admonere vos debebit ut eum civem retineatis qui semper genus illud hominum clamoresque maximos prae vestra salute neglexit.\nquam ob rem adeste animis, iudices, et timorem, si quem habetis, deponite. nam si umquam de bonis et fortibus viris, si umquam de bene meritis civibus potestas vobis iudicandi fuit, si denique umquam locus amplissimorum ordinum delectis viris datus est ut sua studia erga fortis et bonos civis, quae voltu et verbis saepe significassent, re et sententiis declararent, hoc profecto tempore eam potestatem omnem vos habetis ut statuatis utrum nos qui semper vestrae auctoritati dediti fuimus semper miseri lugeamus an diu vexati a perditissimis civibus aliquando per vos ac per vestram fidem, virtutem sapientiamque recreemur.\nquid enim nobis duobus, iudices, laboriosius, quid magis sollicitum, magis exercitum dici aut fingi potest, qui spe amplissimorum praemiorum ad rem publicam adducti metu crudelissimorum suppliciorum carere non possumus? equidem ceteras tempestates et procellas in illis dumtaxat fluctibus contionum semper putavi Miloni esse subeundas, quia semper pro bonis contra improbos senserat, in iudicio vero et in eo consilio in quo ex coniunctis ordinibus amplissimi viri iudicarent numquam existimavi spem ullam esse habituros Milonis inimicos ad eius non modo salutem exstinguendam sed etiam gloriam per talis viros infringendam.\nquamquam in hac causa iudices, T. Anni tribunatu rebusque omnibus pro salute rei publicae gestis ad huius criminis defensionem non abutemur. Nisi oculis videritis insidias Miloni a Clodio esse factas, nec deprecaturi sumus ut crimen hoc nobis propter multa praeclara in rem publicam merita condonetis, nec postulaturi ut, quia mors P. Clodi salus vestra fuerit, idcirco eam virtuti Milonis potius quam populi Romani felicitati adsignetis. sin illius insidiae clariores hac luce fuerint, tum denique obsecrabo obtestaborque vos, iudices, si cetera amisimus, hoc nobis saltem ut relinquatur, vitam ab inimicorum audacia telisque ut impune liceat defendere.\nsed ante quam ad eam orationem venio quae est propria vestrae quaestionis videntur ea mihi esse refutanda quae et in senatu ab inimicis saepe iactata sunt et in contione ab improbis et paulo ante ab accusatoribus, ut omni errore sublato rem plane quae veniat in iudicium videre possitis. negant intueri lucem esse fas ei qui a se hominem occisum esse fateatur. in qua tandem urbe hoc homines stultissimi disputant? nempe in ea quae primum iudicium de capite vidit M. Horati, fortissimi viri, qui nondum libera civitate tamen populi Romani comitiis liberatus est, cum sua manu sororem esse interfectam fateretur.\nan est quisquam qui hoc ignoret, cum de homine occiso quaeratur, aut negari solere omnino esse factum aut recte et iure factum esse defendi? Nisi vero existimatis dementem P. Africanum fuisse qui, cum a C. Carbone tribuno plebis seditiose in contione interrogaretur quid de Ti. Gracchi morte sentiret, responderit iure caesum videri. neque enim posset aut Ahala ille Servilius aut P. Nasica aut L. Opimius aut C. Marius aut me consule senatus non nefarius haberi, si sceleratos civis interfici nefas esset. itaque hoc, iudices, non sine causa etiam fictis fabulis doctissimi homines memoriae prodiderunt, eum qui patris ulciscendi causa matrem necavisset variatis hominum sententiis non solum divina sed etiam sapientissimae deae sententia liberatum.\nquod si xii tabulae nocturnum furem quoquo modo, diurnum autem, si se telo defenderet, interfici impune voluerunt, quis est qui, quoquo modo quis interfectus sit, puniendum putet, cum videat aliquando gladium nobis ad hominem occidendum ab ipsis porrigi legibus? atqui, si tempus est ullum iure hominis necandi, quae multa sunt, certe illud est non modo iustum verum etiam necessarium, cum vi vis inlata defenditur. pudicitiam cum eriperet militi tribunus militaris in exercitu C. Mari, propinquus eius imperatoris, interfectus ab eo est cui vim adferebat; facere enim probus adulescens periculose quam perpeti turpiter maluit. atque hunc ille summus vir scelere solutum periculo liberavit.\ninsidiatori vero et latroni quae potest inferri iniusta nex? quid comitatus nostri, quid gladii volunt? quos habere certe non liceret, si uti illis nullo pacto liceret. est igitur haec, iudices, non scripta, sed nata lex, quam non didicimus, accepimus, legimus, verum ex natura ipsa adripuimus, hausimus, expressimus, ad quam non docti sed facti, non instituti sed imbuti sumus, ut, si vita nostra in aliquas insidias, si in vim et in tela aut latronum aut inimicorum incidisset, omnis honesta ratio esset expediendae salutis.\nsilent enim leges inter arma nec se exspectari iubent, cum ei qui exspectare velit ante iniusta poena luenda sit quam iusta repetenda. etsi persapienter et quodam modo tacite dat ipsa lex potestatem defendendi, quae non hominem occidi, sed esse cum telo hominis occidendi causa vetat, ut, cum causa, non telum quaereretur, qui sui defendendi causa telo esset usus, non hominis occidendi causa habuisse telum iudicaretur. quapropter hoc maneat in causa, iudices; non enim dubito quin probaturus sim vobis defensionem meam, si id memineritis quod oblivisci non potestis insidiatorem interfici iure posse.\nsequitur illud quod a Milonis inimicis saepissime dicitur, caedem in qua P. Clodius occisus esset senatum iudicasse contra rem publicam esse factam. illam vero senatus non sententiis suis solum sed etiam studiis comprobavit. quotiens enim est illa causa a nobis acta in senatu, quibus adsensionibus universi ordinis, quam nec tacitis nec occultis! quando enim frequentissimo senatu quattuor aut summum quinque sunt inventi qui Milonis causam non probarent? declarant huius ambusti tribuni plebis illae intermortuae contiones quibus cotidie meam potentiam invidiose criminabatur, cum diceret senatum non quod sentiret sed quod ego vellem decernere. quae quidem si potentia est appellanda potius quam propter magna in rem publicam merita mediocris in bonis causis auctoritas aut propter hos officiosos labores meos non nulla apud bonos gratia, appelletur ita sane, dum modo ea nos utamur pro salute bonorum contra amentiam perditorum.\nhanc vero quaestionem, etsi non est iniqua, numquam tamen senatus constituendam putavit; erant enim leges, erant quaestiones vel de caede vel de vi, nec tantum maerorem ac luctum senatui mors P. Clodi adferebat ut nova quaestio constitueretur. cuius enim de illo incesto stupro iudicium decernendi senatui potestas esset erepta, de eius interitu quis potest credere senatum iudicium novum constituendum putasse? cur igitur incendium curiae, oppugnationem aedium M. Lepidi, caedem hanc ipsam contra rem publicam senatus factam esse decrevit? quia nulla vis umquam est in libera civitate suscepta inter civis non contra rem publicamâ€”\nnon enim est ulla defensio contra vim umquam optanda, sed non numquam est necessaria,—nisi vero aut ille dies quo Ti. Gracchus est caesus, aut ille quo Gaius, aut arma Saturnini non, etiam si e re publica oppressa sunt, rem publicam tamen volnerarunt. itaque ego ipse decrevi, cum caedem in via Appia factam esse constaret, non eum qui se defendisset contra rem publicam fecisse, sed, cum inesset in re vis et insidiae, crimen iudicio reservavi, rem notavi. quod si per furiosum illum tr.tribunum pl.plebis senatui quod sentiebat perficere licuisset, novam quaestionem nullam haberemus. decernebat enim ut veteribus legibus, tantum modo extra ordinem, quaereretur. divisa sententia est postulante nescio quo—nihil enim necesse est omnium me flagitia proferre —sic reliqua auctoritas senatus empta intercessione sublata est.\nat enim Cn. Pompeius rogatione sua et de re et de causa iudicavit: tulit enim de caede quae in Appia via facta esset, in qua P. Clodius occisus esset. quid ergo tulit? nempe ut quaereretur. quid porro quaerendum est? factumne sit? at constat. A quo? at paret. vidit igitur etiam in confessione facti iuris tamen defensionem suscipi posse. quod nisi vidisset, posse absolvi eum qui fateretur, cum videret nos fateri, neque quaeri umquam iussisset nec vobis tam hanc salutarem in iudicando litteram quam illam tristem dedisset. mihi vero Cn. Pompeius non modo nihil gravius contra Milonem iudicasse sed etiam statuisse videtur quid vos in iudicando spectare oporteret. nam qui non poenam confessioni, sed defensionem dedit, is causam interitus quaerendam, non interitum putavit.\niam illud ipse dicet profecto quod sua sponte fecit, Publione Clodio tribuendum putarit an tempori. domi suae nobilissimus vir, senatus propugnator atque illis quidem temporibus paene patronus, avunculus huius iudicis nostri fortissimi viri, M. Catonis, tribunus plebis M. Drusus occisus est. nihil de eius morte populus consultus est, nulla quaestio decreta a senatu est. quantum luctum fuisse in hac urbe a nostris patribus accepimus, cum P. Africano domi suae quiescenti illa nocturna vis esset inlata? quis tum non ingemuit, quis non arsit dolore, quem immortalem, si fieri posset, omnes esse cuperent, eius ne necessariam quidem exspectatam esse mortem? num igitur ulla quaestio de Africani morte lata est? certe nulla.\nquid ita? quia non alio facinore clari homines, alio obscuri necantur. intersit inter vitae dignitatem summorum atque infimorum; mors quidem inlata per scelus isdem et poenis teneatur et legibus. Nisi forte magis erit parricida, si qui consularem patrem quam si qui humilem necarit, aut eo mors atrocior erit P. Clodi quod is in monumentis maiorum suorum sit interfectus—hoc enim ab istis saepe dicitur— proinde quasi Appius ille Caecus viam munierit, non qua populus uteretur, sed ubi impune sui posteri latrocinarentur!\nitaque in eadem ista Appia cum ornatissimum equitem Romanum P. Clodius M. Papirium occidisset, non fuit illud facinus puniendum—homo enim nobilis in suis monumentis equitem Romanum occiderat—nunc eiusdem Appiae nomen quantas tragoedias excitat! quae cruentata antea caede honesti atque innocentis viri silebatur, eadem nunc crebro usurpatur, postea quam latronis et parricidae sanguine imbuta est. sed quid ego illa commemoro? comprehensus est in templo Castoris servus P. Clodi, quem ille ad Cn. Pompeium interficiendum conlocarat. extorta est ei confitenti sica de manibus. caruit foro postea Pompeius, caruit senatu, caruit publico; ianua se ac parietibus, non iure legum iudiciorumque texit.\nnum quae rogatio lata, num quae nova quaestio decreta est? atqui si res, si vir, si tempus ullum dignum fuit, certe haec in illa causa summa omnia fuerunt. insidiator erat in foro conlocatus atque in vestibulo ipso senatus; ei viro autem mors parabatur cuius in vita nitebatur salus civitatis; eo porro rei publicae tempore quo, si unus ille occidisset, non haec solum civitas sed gentes omnes concidissent. Nisi vero, quia perfecta res non est, non fuit punienda, proinde quasi exitus rerum, non hominum consilia legibus vindicentur. minus dolendum fuit re non perfecta, sed puniendum certe nihilo minus.\nquotiens ego ipse, iudices, ex P. Clodi telis et ex cruentis eius manibus effugi! ex quibus si me non vel mea vel rei publicae fortuna servasset, quis tandem de interitu meo quaestionem tulisset? sed stulti sumus qui Drusum, qui Africanum, Pompeium, nosmet ipsos cum P. Clodio conferre audeamus. tolerabilia fuerunt illa: P. Clodi mortem aequo animo ferre nemo potest. luget senatus, maeret equester ordo, tota civitas confecta senio est, squalent municipia, adflictantur coloniae, agri denique ipsi tam beneficum, tam salutarem, tam mansuetum civem desiderant.\nnon fuit ea causa, iudices, profecto, non fuit cur sibi censeret Pompeius quaestionem ferendam, sed homo sapiens atque alta et divina quadam mente praeditus multa vidit: fuisse illum sibi inimicum, familiarem Milonem; in communi omnium laetitia si etiam ipse gauderet, timuit ne videretur infirmior fides reconciliatae gratiae. multa etiam alia vidit, sed illud maxime, quamvis atrociter ipse tulisset, vos tamen fortiter iudicaturos. itaque delegit ex florentissimis ordinibus ipsa lumina, neque vero, quod non nulli dictitant, secrevit in iudicibus legendis amicos meos. neque enim hoc cogitavit vir iustissimus, neque in bonis viris legendis id adsequi potuisset, etiam si cupisset. non enim mea gratia familiaritatibus continetur, quae late patere non possunt, propterea quod consuetudines victus non possunt esse cum multis; sed, si quid possumus, ex eo possumus quod res publica nos coniunxit cum bonis. ex quibus ille cum optimos viros legeret idque maxime ad fidem suam pertinere arbitraretur, non potuit legere non studiosos mei.\nquod vero te, L. Domiti, huic quaestioni praeesse maxime voluit, nihil quaesivit aliud nisi iustitiam, gravitatem, humanitatem, fidem. tulit ut consularem necesse esset: credo, quod principum munus esse ducebat resistere et levitati multitudinis et perditorum temeritati. ex consularibus te creavit potissimum: dederas enim quam contemneres popularis insanias iam ab adulescentia documenta maxima.\nquam ob rem, iudices, ut aliquando ad causam crimenque veniamus, si neque omnis confessio facti est inusitata, neque de causa nostra quicquam aliter ac nos vellemus a senatu iudicatum est, et lator ipse legis, cum esset controversia nulla facti, iuris tamen disceptationem esse voluit, et ei lecti iudices, isque praepositus est quaestioni qui haec iuste sapienterque disceptet, reliquum est, iudices, ut nihil iam quaerere aliud debeatis nisi uter utri insidias fecerit. quod quo facilius argumentis perspicere possitis, rem gestam vobis dum breviter expono, quaeso, diligenter attendite.\nP. Clodius, cum statuisset omni scelere in praetura vexare rem publicam videretque ita tracta esse comitia anno superiore ut non multos mensis praeturam gerere posset, qui non honoris gradum spectaret, ut ceteri, sed et L. Paulum conlegam effugere vellet, singulari virtute civem, et annum integrum ad dilacerandam rem publicam quaereret, subito reliquit annum suum seseque in proximum transtulit, non, ut fit, religione aliqua, sed ut haberet, quod ipse dicebat, ad praeturam gerendam, hoc est ad evertendam rem publicam, plenum annum atque integrum.\noccurrebat ei mancam ac debilem praeturam futuram suam consule Milone; eum porro summo consensu populi Romani consulem fieri videbat. contulit se ad eius competitores, sed ita totam ut petitionem ipse solus etiam invitis illis gubernaret, tota ut comitia suis, ut dictitabat, umeris sustineret. convocabat tribus, se interponebat, Collinam novam dilectu perditissimorum civium conscribebat. quanto ille plura miscebat, tanto hic magis in dies convalescebat. Vbi vidit homo ad omne facinus paratissimus fortissimum virum, inimicissimum suum, certissimum consulem, idque intellexit non solum sermonibus, sed etiam suffragiis populi Romani saepe esse declaratum, palam agere coepit et aperte dicere occidendum Milonem.\nservos agrestis et barbaros, quibus silvas publicas depopulatus erat Etruriamque vexarat, ex Appennino deduxerat, quos videbatis. res erat minime obscura. etenim dictitabat palam consulatum Miloni eripi non posse, vitam posse. significavit hoc saepe in senatu, dixit in contione; quin etiam M. Favonio, fortissimo viro, quaerenti ex eo qua spe fureret Milone vivo, respondit triduo illum aut summum quadriduo esse periturum; quam vocem eius ad hunc M. Catonem statim Favonius detulit.\ninterim cum sciret Clodius—neque enim erat id difficile scire a Lanuvinis —iter sollemne, legitimum, necessarium ante diem xiii Kalendas Februarias Miloni esse Lanuvium ad flaminem prodendum, quod erat dictator Lanuvi Milo, Roma subito ipse profectus pridie est ut ante suum fundum, quod re intellectum est, Miloni insidias conlocaret; atque ita profectus est ut contionem turbulentam in qua eius furor desideratus est, quae illo ipso die habita est, relinqueret, quam, nisi obire facinoris locum tempusque voluisset, numquam reliquisset.\nMilo autem cum in senatu fuisset eo die quoad senatus est dimissus, domum venit, calceos et vestimenta mutavit, paulisper, dum se uxor, ut fit, comparat, commoratus est, dein profectus id temporis cum iam Clodius, si quidem eo die Romam venturus erat, redire potuisset. obviam fit ei Clodius, expeditus, in equo, nulla raeda, nullis impedimentis, nullis Graecis comitibus, ut solebat, sine uxore, quod numquam fere: cum hic insidiator, qui iter illud ad caedem faciendam apparasset, cum uxore veheretur in raeda, paenulatus, magno et impedito et muliebri ac delicato ancillarum puerorumque comitatu.\nfit obviam Clodio ante fundum eius hora fere undecima aut non multo secus. statim complures cum telis in hunc faciunt de loco superiore impetum; adversi raedarium occidunt. cum autem hic de raeda reiecta paenula desiluisset seque acri animo defenderet, illi qui erant cum Clodio gladiis eductis, partim recurrere ad raedam ut a tergo Milonem adorirentur, partim, quod hunc iam interfectum putarent, caedere incipiunt eius servos qui post erant; ex quibus qui animo fideli in dominum et praesenti fuerunt, partim occisi sunt, partim, cum ad raedam pugnari viderent, domino succurrere prohiberentur, Milonem occisum et ex ipso Clodio audirent et re vera putarent, fecerunt id servi Milonis—dicam enim aperte non derivandi criminis causa, sed ut factum est—nec imperante nec sciente nec praesente domino, quod suos quisque servos in tali re facere voluisset.\nhaec sicuti exposui ita gesta sunt, iudices: insidiator superatus est, vi victa vis vel potius oppressa virtute audacia est. nihil dico quid res publica consecuta sit, nihil quid vos, nihil quid omnes boni: nihil sane id prosit Miloni, qui hoc fato natus est ut ne se quidem servare potuerit quin una rem publicam vosque servaret. si id iure fieri non potuit, nihil habeo quod defendam. sin hoc et ratio doctis et necessitas barbaris et mos gentibus et feris natura ipsa praescripsit ut omnem semper vim quacumque ope possent a corpore, a capite, a vita sua propulsarent, non potestis hoc facinus improbum iudicare quin simul iudicetis omnibus qui in latrones inciderint aut illorum telis aut vestris sententiis esse pereundum.\nquod si ita putasset, certe optabilius Miloni fuit dare iugulum P. Clodio, non semel ab illo neque tum primum petitum, quam iugulari a vobis, quia se non iugulandum illi tradidisset. sin hoc nemo vestrum ita sentit, illud iam in iudicium venit, non occisusne sit, quod fatemur, sed iure an iniuria, quod multis in causis saepe quaesitum est. insidias factas esse constat, et id est quod senatus contra rem publicam factum iudicavit; ab utro factae sint incertum est. de hoc igitur latum est ut quaereretur. ita et senatus rem, non hominem notavit et Pompeius de iure, non de facto quaestionem tulit. num quid igitur aliud in iudicium venit nisi uter utri insidias fecerit? profecto nihil: si hic illi, ut ne sit impune; si ille huic, tum nos scelere solvamur.\nquonam igitur pacto probari potest insidias Miloni fecisse Clodium? satis est in illa quidem tam audaci, tam nefaria belua docere, magnam ei causam, magnam spem in Milonis morte propositam, magnas utilitates fuisse. itaque illud Cassianum cui bono fuerit in his personis valeat, etsi boni nullo emolumento impelluntur in fraudem, improbi saepe parvo. atqui Milone interfecto Clodius haec adsequebatur, non modo ut praetor esset non eo consule quo sceleris facere nihil posset sed etiam ut eis consulibus praetor esset quibus si non adiuvantibus, at coniventibus certe speraret se posse eludere in illis suis cogitatis furoribus: cuius illi conatus, ut ipse ratiocinabatur, nec cuperent reprimere, si possent, cum tantum beneficium ei se debere arbitrarentur, et, si vellent, fortasse vix possent frangere hominis sceleratissimi conroboratam iam vetustate audaciam.\nan vero, iudices, vos soli ignoratis, vos hospites in hac urbe versamini, vestrae peregrinantur aures neque in hoc pervagato civitatis sermone versantur, quas ille leges, si leges nominandae sunt ac non faces urbis, pestes rei publicae, fuerit impositurus nobis omnibus atque inusturus? exhibe, exhibe, quaeso, Sexte Clodi, librarium illud legum vestrarum quod te aiunt eripuisse e domo et ex mediis armis turbaque nocturna tamquam Palladium sustulisse, ut praeclarum videlicet munus atque instrumentum tribunatus ad aliquem, si nactus esses, qui tuo arbitrio tribunatum gereret, deferre posses . et aspexit me illis quidem oculis quibus tum solebat cum omnibus omnia minabatur. movet me quippe lumen curiae! quid? tu me tibi iratum, Sexte, putas, cuius tu inimicissimum multo crudelius etiam punitus es, quam erat humanitatis meae postulare? tu P. Clodi cruentum cadaver eiecisti domo, tu in publicum abiecisti, tu spoliatum imaginibus, exsequiis, pompa, laudatione, infelicissimis lignis semiustilatum nocturnis canibus dilaniandum reliquisti. qua re, etsi nefarie fecisti, tamen, quoniam in meo inimico crudelitatem exprompsisti tuam, laudare non possum, irasci certe non debeo.\nAudistis, iudices, quantum Clodi interfuerit occidi Milonem: convertite animos nunc vicissim ad Milonem. quid Milonis intererat interfici Clodium? quid erat cur Milo non dicam admitteret, sed optaret? obstabat in spe consulatus Miloni Clodius. at eo repugnante fiebat, immo vero eo fiebat magis, nec me suffragatore meliore utebatur quam Clodio. valebat apud vos, iudices, Milonis erga me remque publicam meritorum memoria, valebant preces et lacrimae nostrae, quibus ego tum vos mirifice moveri sentiebam, sed plus multo valebat periculorum impendentium timor. quis enim erat civium qui sibi solutam P. Clodi praeturam sine maximo rerum novarum metu proponeret? solutam autem fore videbatis, nisi esset is consul qui eam auderet possetque constringere. Eum Milonem unum esse cum sentiret universus populus Romanus, quis dubitaret suffragio suo se metu, periculo rem publicam liberare? at nunc, Clodio remoto, usitatis iam rebus enitendum est Miloni ut tueatur dignitatem suam; singularis illa et huic uni concessa gloria quae cotidie augebatur frangendis furoribus Clodianis iam Clodi morte cecidit. vos adepti estis ne quem civem metueretis; hic exercitationem virtutis, suffragationem consulatus, fontem perennem gloriae suae perdidit. itaque Milonis consulatus qui vivo Clodio labefactari non poterat mortuo denique temptari coeptus est. non modo igitur nihil prodest sed obest etiam Clodi mors Miloni.\nat valuit odium, fecit iratus, fecit inimicus, fuit ultor iniuriae, punitor doloris sui.quid? si haec non dico maiora fuerunt in Clodio quam in Milone, sed in illo maxima, nulla in hoc, quid voltis amplius? quid enim odisset Clodium Milo, segetem ac materiam suae gloriae, praeter hoc civile odium quo omnis improbos odimus? illi erat ut odisset primum defensorem salutis meae, deinde vexatorem furoris, domitorem armorum suorum, postremo etiam accusatorem suum; reus enim Milonis lege Plotia fuit Clodius quoad vixit. quo tandem animo hoc tyrannum illum tulisse creditis? quantum odium illius et in homine iniusto quam etiam iustum fuisse?\nreliquum est ut iam illum natura ipsius consuetudoque defendat, hunc autem haec eadem coarguant. nihil per vim umquam Clodius, omnia per vim Milo. quid? ego, iudices, cum maerentibus vobis urbe cessi, iudiciumne timui, non servos, non arma, non vim? quae fuisset igitur iusta causa restituendi mei, nisi fuisset iniusta eiciendi? diem mihi, credo, dixerat, multam inrogarat, actionem perduellionis intenderat, et mihi videlicet in causa aut mala aut mea, non et praeclarissima et vestra, iudicium timendum fuit. servorum et egentium civium et facinorosorum armis meos civis, meis consiliis periculisque servatos, pro me obici nolui.\nvidi enim, vidi hunc ipsum Q. Hortensium, lumen et ornamentum rei publicae, paene interfici servorum manu, cum mihi adesset; qua in turba C. Vibienus senator, vir optimus, cum hoc cum esset una, ita est mulcatus ut vitam amiserit. itaque quando illius postea sica illa quam a Catilina acceperat conquievit? haec intenta nobis est, huic ego vos obici pro me non sum passus, haec insidiata Pompeio est, haec viam Appiam, monumentum sui nominis, nece Papiri cruentavit, haec eadem longo intervallo conversa rursus est in me; nuper quidem, ut scitis, me ad regiam paene confecit.\nquid simile Milonis? cuius vis omnis haec semper fuit, ne P. Clodius, cum in iudicium detrahi non posset, vi oppressam civitatem teneret. quem si interficere voluisset, quantae quotiens occasiones, quam praeclarae fuerunt! potuitne, cum domum ac deos penatis suos illo oppugnante defenderet, iure se ulcisci, potuitne civi egregio et viro fortissimo, P. Sestio, conlega suo, volnerato, potuitne Q. Fabricio, viro optimo, cum de reditu meo legem ferret, pulso, crudelissima in foro caede facta, potuitne L. Caecili, iustissimi fortissimique praetoris, oppugnata domo, potuitne illo die quo est lata lex de me, cum totius Italiae concursus, quem mea salus concitarat, facti illius gloriam libens agnovisset, ut, etiam si id Milo fecisset, cuncta civitas eam laudem pro sua vindicaret?\nat quod erat tempus? clarissimus et fortissimus vir consul, inimicus Clodio, P. Lentulus, ultor sceleris illius, propugnator senatus, defensor vestrae voluntatis, patronus publici consensus, restitutor salutis meae; septem praetores, octo tribuni plebei illius adversarii, defensores mei; Cn. Pompeius, auctor et dux mei reditus, illius hostis, cuius sententiam senatus omnis de salute mea gravissimam et ornatissimam secutus est, qui populum Romanum est cohortatus; qui cum decretum de me Capuae fecisset, ipse cunctae Italiae cupienti et eius fidem imploranti signum dedit ut ad me restituendum Romam concurreret; omnium denique in illum odia civium ardebant desiderio mei, quem qui tum interemisset, non de impunitate eius, sed de praemiis cogitaretur.\ntum se Milo continuit et P. Clodium in iudicium bis, ad vim numquam vocavit. quid? privato Milone et reo ad populum accusante P. Clodio, cum in Cn. Pompeium pro Milone dicentem impetus factus est, quae tum non modo occasio sed etiam causa illius opprimendi fuit? nuper vero cum M. Antonius summam spem salutis bonis omnibus attulisset gravissimamque adulescens nobilissimus rei publicae partem fortissime suscepisset, atque illam beluam, iudici laqueos declinantem, iam inretitam teneret, qui locus, quod tempus illud, di immortales, fuit! cum se ille fugiens in scalarum tenebras abdidisset, magnum Miloni fuit conficere illam pestem nulla sua invidia, M. vero Antoni maxima gloria?\nquid? comitiis in campo quotiens potestas fuit! cum ille in saepta inrupisset, gladios destringendos, lapides iaciendos curasset, dein subito voltu Milonis perterritus fugeret ad Tiberim, vos et omnes boni vota faceretis ut Miloni uti virtute sua liberet. quem igitur cum omnium gratia noluit, hunc voluit cum aliquorum querela, quem iure, quem loco, quem tempore, quem impune non est ausus, hunc iniuria, iniquo loco, alieno tempore, periculo capitis non dubitavit occidere?\npraesertim, iudices, cum honoris amplissimi contentio et dies comitiorum subesset, quo quidem tempore—scio enim quam timida sit ambitio quantaque et quam sollicita sit cupiditas consulatus —omnia non modo quae reprehendi palam sed etiam quae obscure cogitari possunt timemus, rumorem, fabulam falsam, fictam, levem perhorrescimus, ora omnium atque oculos intuemur. nihil est enim tam molle, tam tenerum, tam aut fragile aut flexibile quam voluntas erga nos sensusque civium, qui non modo improbitati irascuntur candidatorum sed etiam in recte factis saepe fastidiunt.\nhunc igitur diem campi speratum atque exoptatum sibi proponens Milo, cruentis manibus scelus et facinus prae se ferens et confitens ad illa augusta centuriarum auspicia veniebat? quam hoc non credibile est in hoc, quam idem in Clodio non dubitandum, qui se ipse interfecto Milone regnaturum putaret! quid? quod caput est audaciae, iudices, quis ignorat maximam inlecebram esse peccandi impunitatis spem? in utro igitur haec fuit? in Milone qui etiam nunc reus est facti aut praeclari aut certe necessarii, an in Clodio qui ita iudicia poenamque contempserat ut eum nihil delectaret quod aut per naturam fas esset aut per leges liceret?\nsed quid ego argumentor, quid plura disputo? te, Q. Petili, appello, optimum et fortissimum civem; te, M. Cato, testor, quos mihi divina quaedam sors dedit iudices. vos ex M. Favonio audistis Clodium sibi dixisse, et audistis vivo Clodio, periturum Milonem triduo. post diem tertium gesta res est quam dixerat. cum ille non dubitarit aperire quid cogitaret, vos potestis dubitare quid fecerit?\nquem ad modum igitur eum dies non fefellit? dixi equidem modo. dictatoris Lanuvini stata sacrificia nosse negoti nihil erat. vidit necesse esse Miloni proficisci Lanuvium illo ipso quo est profectus die: itaque antevertit. at quo die? quo, ut ante dixi, fuit insanissima contio ab ipsius mercennario tribuno plebis concitata: quem diem ille, quam contionem, quos clamores, nisi ad cogitatum facinus approperaret, numquam reliquisset. ergo illi ne causa quidem itineris, etiam causa manendi; Miloni manendi nulla facultas, exeundi non causa solum sed etiam necessitas fuit. quid si, ut ille scivit Milonem fore eo die in via, sic Clodium Milo ne suspicari quidem potuit?\nprimum quaero qui id scire potuerit? quod vos idem in Clodio quaerere non potestis. Vt enim neminem alium nisi T. Patinam, familiarissimum suum, rogasset, scire potuit illo ipso die Lanuvi a dictatore Milone prodi flaminem necesse esse. sed erant permulti alii ex quibus id facillime scire posset: omnes scilicet Lanuvini. Milo de Clodi reditu unde quaesivit? quaesierit sane—videte quid vobis largiar—servum etiam, ut Q. Arrius, amicus meus, dixit, corruperit. legite testimonia testium vestrorum. dixit C. Causinius schola, Interamnanus, familiarissimus et idem comes Clodi, P. Clodium illo die in Albano mansurum fuisse, sed subito ei esse nuntiatum Cyrum architectum esse mortuum, itaque repente Romam constituisse proficisci. dixit hoc item comes P. Clodi, C. Clodius.\nvidete, iudices, quantae res his testimoniis sint confectae. primum certe liberatur Milo non eo consilio profectus esse ut insidiaretur in via Clodio: quippe, si ille obvius ei futurus omnino non erat. deinde—non enim video cur non meum quoque agam negotium—scitis, iudices, fuisse qui in hac rogatione suadenda diceret Milonis manu caedem esse factam, consilio vero maioris alicuius. me videlicet latronem ac sicarium abiecti homines et perditi describebant. iacent suis testibus qui Clodium negant eo die Romam, nisi de Cyro audisset, fuisse rediturum. respiravi, liberatus sum; non vereor ne, quod ne suspicari quidem potuerim, videar id cogitasse.\nnunc persequar cetera; nam occurrit illud: igitur ne Clodius quidem de insidiis cogitavit, quoniam fuit in Albano mansurus. si quidem exiturus ad caedem e villa non fuisset. video enim illum qui dicatur de Cyri morte nuntiasse non id nuntiasse, sed Milonem appropinquare. nam quid de Cyro nuntiaret quem Clodius Roma proficiscens reliquerat morientem? testamentum simul obsignavi, una fui; testamentum autem palam fecerat et illum heredem et me scripserat. quem pridie hora tertia animam efflantem reliquisset, eum mortuum postridie hora decima denique ei nuntiabatur?\nage, sit ita factum: quae causa fuit cur Romam properaret, cur in noctem se coniceret? quid adferebat festinationis quod heres erat? primum nihil erat cur properato opus esset; deinde si quid esset, quid tandem erat quod ea nocte consequi posset, amitteret autem, si postridie Romam mane venisset? atqui ut illi nocturnus ad urbem adventus vitandus potius quam expetendus fuit, sic Miloni, cum insidiator esset, si illum ad urbem noctu accessurum sciebat, subsidendum atque exspectandum fuit.\nnoctu occidisset: insidioso et pleno latronum in loco occidisset. nemo ei neganti non credidisset quem esse omnes salvum etiam confitentem volunt. sustinuisset crimen primum ipse ille latronum occultator et receptor locus, tum neque muta solitudo indicasset neque caeca nox ostendisset Milonem; deinde multi ab illo violati, spoliati, bonis expulsi, multi haec etiam timentes in suspicionem caderent, tota denique rea citaretur Etruria.\natque illo die certe Aricia rediens devertit Clodius ad se in Albanum. quod ut sciret Milo illum Ariciae fuisse, suspicari tamen debuit eum, etiam si Romam illo die reverti vellet, ad villam suam quae viam tangeret deversurum. cur nec ante occurrit ne ille in villa resideret, nec eo in loco subsedit quo ille noctu venturus esset?\nvideo adhuc constare, iudices, omnia: Miloni etiam utile fuisse Clodium vivere, illi ad ea quae concupierat optatissimum interitum Milonis; odium fuisse illius in hunc acerbissimum, nullum huius in illum; consuetudinem illius perpetuam in vi inferenda, huius tantum in repellenda; mortem ab illo Miloni denuntiatam et praedicatam palam, nihil umquam auditum ex Milone; profectionis huius diem illi notum, reditum illius huic ignotum fuisse; huius iter necessarium, illius etiam potius alienum; hunc prae se tulisse se illo die exiturum, illum eo die se dissimulasse rediturum; hunc nullius rei mutasse consilium, illum causam mutandi consili finxisse; huic, si insidiaretur, noctem prope urbem exspectandam, illi, etiam si hunc non timeret, tamen accessum ad urbem nocturnum fuisse metuendum.\nvideamus nunc id quod caput est, locus ad insidias ille ipse ubi congressi sunt utri tandem fuerit aptior. id vero, iudices, etiam dubitandum et diutius cogitandum est? ante fundum Clodi quo in fundo propter insanas illas substructiones facile hominum mille versabatur valentium, edito adversarii atque excelso loco superiorem se fore putabat Milo, et ob eam rem eum locum ad pugnam potissimum elegerat, an in eo loco est potius exspectatus ab eo qui ipsius loci spe facere impetum cogitarat? res loquitur ipsa, iudices, quae semper valet plurimum.\nsi haec non gesta audiretis, sed picta videretis, tamen appareret uter esset insidiator, uter nihil mali cogitaret, cum alter veheretur in raeda paenulatus, una sederet uxor. quid horum non impeditissimum? vestitus an vehiculum an comes? quid minus promptum ad pugnam, cum paenula inretitus, raeda impeditus, uxore paene constrictus esset?—videte nunc illum, primum egredientem e villa, subito: cur? vesperi: quid necesse est? tarde: qui convenit, praesertim id temporis? devertit in villam Pompei. Pompeium ut videret? sciebat in Alsiensi esse; villam ut perspiceret? miliens in ea fuerat. quid ergo erat? mora et tergiversatio: dum hic veniret, locum relinquere noluit.\nage nunc iter expediti latronis cum Milonis impedimentis comparate. semper ille antea cum uxore, tum sine ea; numquam nisi in raeda, tum in equo; comites Graeculi, quocumque ibat, etiam cum in castra Etrusca properabat, tum nugarum in comitatu nihil. Milo qui numquam, tum casu pueros symphoniacos uxoris ducebat et ancillarum greges; ille qui semper secum scorta, semper exoletos, semper lupas duceret, tum neminem, nisi ut virum a viro lectum esse diceres. cur igitur victus est? quia non semper viator a latrone, non numquam etiam latro a viatore occiditur; quia, quamquam paratus in imparatos Clodius, ipse Clodius tamen mulier inciderat in viros.\nnec vero sic erat umquam non paratus Milo contra illum ut non satis fere esset paratus. semper ipse et quantum interesset P. Clodii se interire et quanto illi odio esset et quantum ille auderet cogitabat. quam ob rem vitam suam quam maximis praemiis propositam et paene addictam sciebat numquam in periculum sine praesidio et sine custodia proiciebat. adde casus, adde incertos exitus pugnarum Martemque communem, qui saepe spoliantem iam et exsultantem evertit et perculit ab abiecto; adde inscitiam pransi, poti, oscitantis ducis qui, cum a tergo hostem interclusum reliquisset, nihil de eius extremis comitibus cogitavit, in quos incensos ira vitamque domini desperantis cum incidisset, haesit in eis poenis quas ab eo servi fideles pro domini vita expetiverunt.\ncur igitur eos manu misit? metuebat scilicet ne indicaretur, ne dolorem perferre non possent, ne tormentis cogerentur occisum esse a servis Milonis in Appia via P. Clodium confiteri. quid opus est terrore? quid quaeris? occideritne? occidit. iure an iniuria? nihil ad tortorem: facti enim in eculeo quaestio est, iuris in iudicio. quod igitur in causa quaerendum est, id agamus hic; quod tormentis inveniri vis, id fatemur. manu vero cur miserit, si id potius quaeris quam cur parum amplis adfecerit praemiis, nescis inimici factum reprehendere.\ndixit enim hic idem qui semper omnia constanter et fortiter, M. Cato, et dixit in turbulenta contione, quae tamen huius auctoritate placata est, non libertate solum sed etiam omnibus praemiis dignissimos fuisse qui domini caput defendissent. quod enim praemium satis magnum est tam benevolis, tam bonis, tam fidelibus servis, propter quos vivit? etsi id quidem non tanti est quam quod propter eosdem non sanguine et volneribus suis crudelissimi inimici mentem oculosque satiavit. quos nisi manu misisset, tormentis etiam dedendi fuerunt conservatores domini, ultores sceleris, defensores necis. hic vero nihil habet in his malis quod minus moleste ferat quam, etiam si quid ipsi accidat, esse tamen illis meritum praemium persolutum.\nsed quaestiones urgent Milonem, quae sunt habitae nunc in atrio libertatis. quibusnam de servis? rogas? de P. Clodi. quis eos postulavit? Appius. quis produxit? Appius. Vnde? ab Appio. di boni! quid potest agi severius? proxime deos Clodius accessit, propius quam tum cum ad ipsos penetrarat, cuius de morte tamquam de caerimoniis violatis quaeritur. sed tamen maiores nostri in dominum quaeri noluerunt, non quia non posset verum inveniri, sed quia videbatur indignum et dominis morte ipsa tristius: in reum de servo accusatoris cum quaeritur, verum inveniri potest?\nage vero, quae erat aut qualis quaestio? Heus tu, Rufio, verbi causa, cave sis mentiare: Clodius insidias fecit Miloni? fecit; certa crux. nullas fecit: sperata libertas. quid hac quaestione certius? subito adrepti in quaestionem tamen separantur ceteri et in arcas coniciuntur ne quis cum eis conloqui possit: hi centum dies penes accusatorem cum fuissent ab eo ipso accusatore producti sunt. quid hac quaestione dici potest integrius, quid incorruptius?\nquod si nondum satis cernitis, cum res ipsa tot tam claris argumentis signisque luceat, pura mente atque integra Milonem, nullo scelere imbutum, nullo metu perterritum, nulla conscientia exanimatum Romam revertisse, recordamini, per deos immortalis, quae fuerit celeritas reditus eius, qui ingressus in forum ardente curia, quae magnitudo animi, qui voltus, quae oratio. neque vero se populo solum sed etiam senatui commisit, neque senatui modo sed etiam publicis praesidiis et armis, neque his tantum verum etiam eius potestati cui senatus totam rem publicam, omnem Italiae pubem, cuncta populi Romani arma commiserat: cui numquam se hic profecto tradidisset, nisi causae suae confideret, praesertim omnia audienti, magna metuenti, multa suspicanti, non nulla credenti. Magna vis est conscientiae, iudices, et magna in utramque partem, ut neque timeant qui nihil commiserint et poenam semper ante oculos versari putent qui peccarint.\nneque vero sine ratione certa causa Milonis semper a senatu probata est; videbant sapientissimi homines facti rationem, praesentiam animi, defensionis constantiam. an vero obliti estis, iudices, recenti illo nuntio necis Clodianae non modo inimicorum Milonis sermones et opiniones sed non nullorum etiam imperitorum? negabant eum Romam esse rediturum.\nsive enim illud animo irato ac percito fecisset ut incensus odio trucidaret inimicum, arbitrabantur eum tanti mortem P. Clodi putasse ut aequo animo patria careret, cum sanguine inimici explesset odium suum; sive etiam illius morte patriam liberare voluisset, non dubitaturum fortem virum quin, cum suo periculo salutem populo Romano attulisset, cederet aequo animo legibus, secum auferret gloriam sempiternam, vobis haec fruenda relinqueret quae ipse servasset. multi etiam Catilinam atque illa portenta loquebantur: erumpet, occupabit aliquem locum, bellum patriae faciet. miseros interdum civis optime de re publica meritos, in quibus homines non modo res praeclarissimas obliviscuntur sed etiam nefarias suspicantur!\nergo illa falsa fuerunt quae certe vera exstitissent, si Milo admisisset aliquid quod non posset honeste vereque defendere. quid? quae postea sunt in eum congesta, quae quamvis etiam mediocrium delictorum conscientiam perculissent, ut sustinuit, di immortales! sustinuit? immo vero ut contempsit ac pro nihilo putavit, quae neque maximo animo nocens neque innocens nisi fortissimus vir neglegere potuisset! scutorum, gladiorum, pilorum, frenorum etiam multitudo deprehendi posse indicabatur; nullum in urbe vicum, nullum angiportum esse dicebant in quo non Miloni conducta esset domus; arma in villam Ocriculanam devecta Tiberi, domus in clivo Capitolino scutis referta, plena omnia malleolorum ad urbis incendia comparatorum: haec non delata solum, sed paene credita, nec ante repudiata sunt quam quaesita.\nlaudabam equidem incredibilem diligentiam Cn. Pompei, sed dicam, ut sentio, iudices. nimis multa audire coguntur neque aliter facere possunt ei quibus commissa tota res publica est. quin etiam fuit audiendus popa Licinius nescio qui de circo maximo, servos Milonis apud se ebrios factos sibi confessos se de interficiendo Cn. Pompeio coniurasse, dein postea se gladio percussum esse ab uno de illis ne indicaret. Pompeio nuntiatur in hortos; arcessor in primis; de amicorum sententia rem defert ad senatum. non poteram in illius mei patriaeque custodis tanta suspicione non metu exanimari, sed mirabar tamen credi popae, confessionem servorum audiri, volnus in latere quod acu punctum videretur pro ictu gladiatoris probari.\nverum, ut intellego, cavebat magis Pompeius quam timebat, non ea solum quae timenda erant, sed omnia, ne vos aliquid timeretis. oppugnata domus C. Caesaris, clarissimi ac fortissimi viri, multas noctis horas nuntiabatur: nemo audierat tam celebri loco, nemo senserat; tamen audiebatur. non poteram Cn. Pompeium, praestantissima virtute virum, timidum suspicari; diligentiam pro tota re publica suscepta nimiam nullam putabam. frequentissimo senatu nuper in Capitolio senator inventus est qui Milonem cum telo esse diceret. nudavit se in sanctissimo templo, quoniam vita talis et civis et viri fidem non faciebat, ut eo tacente res ipsa loqueretur. omnia false atque invidiose ficta comperta sunt: tametsi metuitur etiam nunc Milo.\nnon iam hoc Clodianum crimen timemus, sed tuas, Cn. Pompei—te enim appello et ea voce ut me exaudire possis —tuas, inquam, suspiciones perhorrescimus. si Milonem times, si hunc de tua vita nefarie aut nunc cogitare aut molitum aliquando aliquid putas, si Italiae dilectus, ut non nulli conquisitores tui dictitarunt, si haec arma, si Capitolinae cohortes, si excubiae, si vigiliae, si delecta iuventus quae tuum corpus domumque custodit contra Milonis impetum armata est, atque illa omnia in hunc unum constituta, parata, intenta sunt, magna in hoc certe vis et incredibilis animus et non unius viri vires atque opes iudicantur, si quidem in hunc unum et praestantissimus dux electus et tota res publica armata est.\nsed quis non intellegit omnis tibi rei publicae partis aegras et labantis, ut eas his armis sanares et confirmares, esse commissas? quod si locus Miloni datus esset, probasset profecto tibi ipsi, neminem umquam hominem homini cariorem fuisse quam te sibi; nullum se umquam periculum pro tua dignitate fugisse, cum illa ipsa taeterrima peste se saepissime pro tua gloria contendisse; tribunatum suum ad salutem meam, quae tibi carissima fuisset, consiliis tuis gubernatum; se a te postea defensum in periculo capitis, adiutum in petitione praeturae; duos se habere semper amicissimos sperasse, te tuo beneficio, me suo. quae si non probaret, si tibi ita penitus inhaesisset ista suspicio ut nullo evelli posset modo, si denique Italia a dilectu, urbs ab armis sine Milonis clade numquam esset conquietura, ne ipse haud dubitans cessisset patria, is qui ita natus est et ita consuevit; te, Magne, tamen ante testaretur, quod nunc etiam facit.\nvides quam sit varia vitae commutabilisque ratio, quam vaga volubilisque fortuna, quantae infidelitates in amicitiis, quam ad tempus aptae simulationes, quantae in periculis fugae proximorum, quantae timiditates. erit, erit illud profecto tempus et inlucescet ille aliquando dies, cum tu salvis, ut spero, rebus tuis, sed fortasse in motu aliquo communium temporum, qui quam crebro accidat experti scire debemus, et amicissimi benevolentiam et gravissimi hominis fidem et unius post homines natos fortissimi viri magnitudinem animi desideres.\nquamquam quis hoc credat, Cn. Pompeium, iuris publici, moris maiorum, rei denique publicae peritissimum, cum senatus ei commiserit ut videret ne quid res publica detrimenti caperet, quo uno versiculo satis armati semper consules fuerunt etiam nullis armis datis, hunc exercitu, hunc dilectu dato, iudicium exspectaturum fuisse in eius consiliis vindicandis qui vi iudicia ipsa tolleret? satis iudicatum est a Pompeio, satis, falso ista conferri in Milonem, qui legem tulit qua, ut ego sentio, Milonem absolvi a vobis oporteret, ut omnes confitentur, liceret.\nquod vero in illo loco atque illis publicorum praesidiorum copiis circumfusus sedet, satis declarat se non terrorem inferre vobis—quid enim minus illo dignum quam cogere ut vos eum condemnetis in quem animadvertere ipse et more maiorum et suo iure possit?—, sed praesidio esse, ut intellegatis contra hesternam illam contionem licere vobis quod sentiatis libere iudicare.\nnec vero me, iudices, Clodianum crimen movet, nec tam sum demens tamque vestri sensus ignarus atque expers ut nesciam quid de morte Clodi sentiatis. de qua si iam nollem ita diluere crimen ut dilui, tamen impune Miloni palam clamare ac mentiri gloriose liceret: occidi, occidi, non Sp. Maelium qui annona levanda iacturisque rei familiaris, quia nimis amplecti plebem videbatur, in suspicionem incidit regni appetendi, non Ti. Gracchum qui conlegae magistratum per seditionem abrogavit, quorum interfectores implerunt orbem terrarum nominis sui gloria, sed eum— auderet enim dicere, cum patriam periculo suo liberasset— cuius nefandum adulterium in pulvinaribus sanctissimis nobilissimae feminae comprehenderunt;\neum cuius supplicio senatus sollemnis religiones expiandas saepe censuit; eum quem cum sorore germana nefarium stuprum fecisse L. Lucullus iuratus se quaestionibus habitis dixit comperisse; eum qui civem quem senatus, quem populus Romanus, quem omnes gentes urbis ac vitae civium conservatorem iudicarant servorum armis exterminavit; eum qui regna dedit, ademit, orbem terrarum quibuscum voluit partitus est; eum qui plurimis caedibus in foro factis singulari virtute et gloria civem domum vi et armis compulit; eum cui nihil umquam nefas fuit nec in facinore nec in libidine; eum qui aedem nympharum incendit ut memoriam publicam recensionis tabulis publicis impressam exstingueret;\neum denique cui iam nulla lex erat, nullum civile ius, nulli possessionum termini, qui non calumnia litium, non iniustis vindiciis ac sacramentis alienos fundos, sed castris, exercitu, signis inferendis petebat; qui non solum Etruscos—eos enim penitus contempserat—sed hunc P. Varium, fortissimum atque optimum civem, iudicem nostrum, pellere possessionibus armis castrisque conatus est, qui cum architectis et decempedis villas multorum hortosque peragrabat, qui Ianiculo et Alpibus spem possessionum terminarat suarum, qui cum ab equite Romano splendido et forti, M. Paconio, non impetrasset, ut sibi insulam in lacu Prilio venderet, repente lintribus in eam insulam materiem, calcem, caementa, harenam convexit dominoque trans ripam inspectante non dubitavit aedificium exstruere in alieno; qui huic T. Furfanio, cui viro, di immortales!—\nquid enim ego de muliercula Scantia, quid de adulescente P. Aponio dicam? quorum utrique mortem est minatus, nisi sibi hortorum possessione cessissent—; sed ausum esse T. Furfanio dicere, si sibi pecuniam quantam posceret non dedisset, mortuum se in domum eius inlaturum, qua invidia huic esset tali viro conflagrandum; qui Appium fratrem, hominem mihi coniunctum fidissima gratia, absentem de possessione fundi deiecit; qui parietem sic per vestibulum sororis instituit ducere, sic agere fundamenta ut sororem non modo vestibulo privaret sed omni aditu et limine.\nquamquam haec quidem iam tolerabilia videbantur, etsi aequabiliter in rem publicam, in privatos, in longinquos, in propinquos, in alienos, in suos inruebat, sed nescio quo modo usu iam obduruerat et percalluerat civitatis incredibilis patientia: quae vero aderant iam et impendebant, quonam modo ea aut depellere potuissetis aut ferre? imperium ille si nactus esset, omitto socios, exteras nationes, reges, tetrarchas; vota enim faceretis ut in eos se potius immitteret quam in vestras possessiones, vestra tecta, vestras pecunias: pecunias dico? a liberis, me dius fidius, et a coniugibus vestris numquam ille effrenatas suas libidines cohibuisset. fingi haec putatis quae patent, quae nota sunt omnibus, quae tenentur, servorum exercitus illum in urbe conscripturum fuisse, per quos totam rem publicam resque privatas omnium possideret?\nquam ob rem si cruentum gladium tenens clamaret T. Annius: adeste, quaeso, atque audite, cives! P. Clodium interfeci, eius furores, quos nullis iam legibus, nullis iudiciis frenare poteramus, hoc ferro et hac dextera a cervicibus vestris reppuli, per me ut unum ius aequitas, leges libertas, pudor pudicitia maneret in civitate, esset vero timendum quonam modo id ferret civitas! nunc enim quis est qui non probet, qui non laudet, qui non unum post hominum memoriam T. Annium plurimum rei publicae profuisse, maxima laetitia populum Romanum, cunctam Italiam, nationes omnis adfecisse et dicat et sentiat? non queo vetera illa populi Romani gaudia quanta fuerint iudicare: multas tamen iam summorum imperatorum clarissimas victorias aetas nostra vidit, quarum nulla neque tam diuturnam laetitiam attulit nec tantam.\nmandate hoc memoriae, iudices. spero multa vos liberosque vestros in re publica bona esse visuros: in eis singulis ita semper existimabitis, vivo P. Clodio nihil eorum vos visuros fuisse. in spem maximam et, quem ad modum confido, verissimam sumus adducti, hunc ipsum annum, hoc summo viro consule, compressa hominum licentia, cupiditatibus confractis, legibus et iudiciis constitutis, salutarem civitati fore. num quis igitur est tam demens qui hoc P. Clodio vivo contingere potuisse arbitretur? quid? ea quae tenetis privata atque vestra dominante homine furioso quod ius perpetuae possessionis habere potuissent?\nnon timeo, iudices, ne odio mearum inimicitiarum inflammatus libentius haec in illum evomere videar quam verius. etenim si praecipuum esse debebat, tamen ita communis erat omnium ille hostis ut in communi odio paene aequaliter versaretur odium meum. non potest dici satis, ne cogitari quidem, quantum in illo sceleris, quantum exiti fuerit.\nquin sic attendite, iudices. fingite animis—liberae sunt enim nostrae cogitationes et quae volunt sic intuentur ut ea cernimus quae videmus—fingite igitur cogitatione imaginem huius condicionis meae, si possimus efficere Milonem ut absolvatis, sed ita si P. Clodius revixerit—quid voltu extimuistis? quonam modo ille vos vivus adficeret quos mortuus inani cogitatione percussit? quid? si ipse Cn. Pompeius, qui ea virtute ac fortuna est ut ea potuerit semper quae nemo praeter illum, si is, inquam, potuisset aut quaestionem de morte P. Clodi ferre aut ipsum ab inferis excitare, utrum putatis potius facturum fuisse? etiam si propter amicitiam vellet illum ab inferis evocare, propter rem publicam non fecisset. eius igitur mortis sedetis ultores cuius vitam si putetis per vos restitui posse nolitis, et de eius nece lata quaestio est qui si lege eadem reviviscere posset, ista lex lata numquam esset. huius ergo interfector si esset, in confitendo ab eisne poenam timeret quos liberavisset?\nGraeci homines deorum honores tribuunt eis viris qui tyrannos necaverunt—quae ego vidi Athenis, quae in aliis urbibus Graeciae! quas res divinas talibus institutas viris, quos cantus, quae carmina! prope ad immortalitatis et religionem et memoriam consecrantur—vos tanti conservatorem populi, tanti sceleris ultorem non modo honoribus nullis adficietis sed etiam ad supplicium rapi patiemini? confiteretur, confiteretur, inquam, si fecisset, et magno animo et libenter, se fecisse libertatis omnium causa quod esset non confitendum modo sed etiam vere praedicandum.\netenim si id non negat ex quo nihil petit nisi ut ignoscatur, dubitaret id fateri ex quo etiam praemia laudis essent petenda? nisi vero gratius putat esse vobis sui se capitis quam vestri defensorem fuisse; cum praesertim in tali confessione, si grati esse velletis, honores adsequeretur amplissimos. sin factum vobis non probaretur—quamquam qui poterat salus sua cuiquam non probari?—sed tamen si minus fortissimi viri virtus civibus grata cecidisset, magno animo constantique cederet ex ingrata civitate. nam quid esset ingratius quam laetari ceteros, lugere eum solum propter quem ceteri laetarentur?\nquamquam hoc animo semper fuimus omnes in patriae proditoribus opprimendis ut, quoniam futura esset nostra gloria, periculum quoque et invidiam nostram putaremus. nam quae mihi tribuenda ipsi laus esset, cum tantum in consulatu meo pro vobis ac liberis vestris ausus essem, si id quod conabar sine maximis dimicationibus meis me esse ausurum arbitrarer? quae mulier interficere sceleratum ac perniciosum civem non auderet, si periculum non timeret? proposita invidia, morte, poena qui nihilo segnius rem publicam defendit, is vir vere putandus est. populi grati est praemiis adficere bene meritos de re publica civis, viri fortis ne suppliciis quidem moveri ut fortiter fecisse paeniteat.\nquam ob rem uteretur eadem confessione T. Annius qua Ahala, qua Nasica, qua Opimius, qua Marius, qua nosmet ipsi, et, si grata res publica esset, laetaretur; si ingrata, tamen in gravi fortuna conscientia sua niteretur.\nsed huius benefici gratiam, iudices, Fortuna populi Romani et vestra felicitas et di immortales sibi deberi putant. nec vero quisquam aliter arbitrari potest, nisi qui nullam vim esse ducit numenque divinum, quem neque imperi nostri magnitudo nec sol ille nec caeli signorumque motus nec vicissitudines rerum atque ordines movent neque, id quod maximum est, maiorum nostrorum sapientia, qui sacra, qui caerimonias, qui auspicia et ipsi sanctissime coluerunt et nobis suis posteris prodiderunt.\nest, est illa vis profecto, neque in his corporibus atque in hac imbecillitate nostra inest quiddam quod vigeat et sentiat, non inest in hoc tanto naturae tamque praeclaro motu. Nisi forte idcirco non putant quia non apparet nec cernitur, proinde quasi nostram ipsam mentem qua sapimus, qua providemus, qua haec ipsa agimus ac dicimus, videre ac plane qualis aut ubi sit sentire possimus. ea vis igitur ipsa quae saepe incredibilis huic urbi felicitates atque opes attulit illam perniciem exstinxit ac sustulit, cui primum mentem iniecit ut vi inritare ferroque lacessere fortissimum virum auderet vincereturque ab eo quem si vicisset habiturus esset impunitatem et licentiam sempiternam.\nnon est humano consilio, ne mediocri quidem, iudices, deorum immortalium cura res illa perfecta. regiones me hercule ipsae quae illam beluam cadere viderunt, commosse se videntur et ius in illo suum retinuisse. vos enim iam, Albani tumuli atque luci, vos, inquam, imploro atque testor, vosque, Albanorum obrutae arae, sacrorum populi Romani sociae et aequales, quas ille praeceps amentia caesis prostratisque sanctissimis lucis substructionum insanis molibus oppresserat; vestrae tum religiones viguerunt, vestra vis valuit, quam ille omni scelere polluerat; tuque ex tuo edito monte Latiari, sancte Iuppiter, cuius ille lacus, nemora finisque saepe omni nefario stupro et scelere macularat, aliquando ad eum puniendum oculos aperuisti: vobis illae, vobis vestro in conspectu serae, sed iustae tamen et debitae poenae solutae sunt.\nnisi forte hoc etiam casu factum esse dicemus ut ante ipsum sacrarium bonae deae, quod est in fundo T. Serti Galli, in primis honesti et ornati adulescentis, ante ipsam, inquam, bonam deam, cum proelium commisisset, primum illud volnus acciperet quo taeterrimam mortem obiret, ut non absolutus iudicio illo nefario videretur, sed ad hanc insignem poenam reservatus. nec vero non eadem ira deorum hanc eius satellitibus iniecit amentiam ut sine imaginibus, sine cantu atque ludis, sine exsequiis, sine lamentis, sine laudationibus, sine funere, oblitus cruore et luto, spoliatus illius supremi diei celebritate cui cedere inimici etiam solent ambureretur abiectus. non fuisse credo fas clarissimorum virorum formas illi taeterrimo parricidae aliquid decoris adferre, neque ullo in loco potius mortem eius lacerari quam in quo esset vita damnata.\ndura, me dius fidius, mihi iam fortuna populi Romani et crudelis videbatur, quae tot annos illum in hanc rem publicam insultare pateretur. polluerat stupro sanctissimas religiones, senatus gravissima decreta perfregerat, pecunia se a iudicibus palam redemerat, vexarat in tribunatu senatum, omnium ordinum consensu pro salute rei publicae gesta resciderat, me patria expulerat, bona diripuerat, domum incenderat, liberos, coniugem meam vexarat, Cn. Pompeio nefarium bellum indixerat, magistratuum privatorumque caedis effecerat, domum mei fratris incenderat, vastarat Etruriam, multos sedibus ac fortunis eiecerat; instabat, urgebat; capere eius amentiam civitas, Italia, provinciae, regna non poterant; incidebantur iam domi leges quae nos servis nostris addicerent; nihil erat cuiusquam, quod quidem ille adamasset, quod non hoc anno suum fore putaret.\nobstabat eius cogitationibus nemo praeter Milonem. illum ipsum qui poterat obstare novo reditu in gratiam sibi devinctum arbitrabatur; Caesaris potentiam suam esse dicebat; bonorum animos in meo casu contempserat: Milo unus urgebat. hic di immortales, ut supra dixi, mentem illi perdito ac furioso dederunt ut huic faceret insidias. aliter perire pestis illa non potuit; numquam illum res publica suo iure esset ulta. senatus, credo, praetorem eum circumscripsisset. ne cum solebat quidem id facere, in privato eodem hoc aliquid profecerat.\nan consules in praetore coercendo fortes fuissent? primum Milone occiso habuisset suos consules; deinde quis in eo praetore consul fortis esset per quem tribunum virtutem consularem crudelissime vexatam esse meminisset? oppressisset omnia, possideret, teneret; lege nova, quae est inventa apud eum cum reliquis legibus Clodianis, servos nostros libertos suos effecisset; postremo, nisi eum di immortales in eam mentem impulissent ut homo effeminatus fortissimum virum conaretur occidere, hodie rem publicam nullam haberetis.\nan ille praetor, ille vero consul, si modo haec templa atque ipsa moenia stare eo vivo tam diu et consulatum eius exspectare potuissent, ille denique vivus mali nihil fecisset cui mortuo unus ex suis satellitibus curiam incenderit? quo quid miserius, quid acerbius, quid luctuosius vidimus? templum sanctitatis, amplitudinis, mentis, consili publici, caput urbis, aram sociorum, portum omnium gentium, sedem ab universo populo concessam uni ordini, inflammari, exscindi, funestari, neque id fieri a multitudine imperita, quamquam esset miserum id ipsum, sed ab uno? qui cum tantum ausus sit ustor pro mortuo, quid signifer pro vivo non esset ausurus? in curiam potissimum abiecit, ut eam mortuus incenderet quam vivus everterat.\net sunt qui de via Appia querantur, taceant de curia, et qui ab eo spirante forum putent potuisse defendi, cuius non restiterit cadaveri curia? excitate, excitate ipsum, si potestis, a mortuis: frangetis impetum vivi cuius vix sustinetis furias insepulti? Nisi vero sustinuistis eos qui cum facibus ad curiam concurrerunt, cum fascibus ad Castoris, cum gladiis toto foro volitaverunt. caedi vidistis populum Romanum, contionem gladiis disturbari, cum audiretur silentio M. Caelius, tribunus plebis, vir et in re publica fortissimus, in suscepta causa firmissimus, et bonorum voluntati, auctoritati senatus deditus, et in hac Milonis sive invidia sive fortuna, singulari, divina, incredibili fide.\nsed iam satis multa de causa, extra causam etiam nimis fortasse multa. quid restat nisi ut orem obtesterque vos, iudices, ut eam misericordiam tribuatis fortissimo viro quam ipse non implorat, ego etiam repugnante hoc et imploro et exposco? nolite, si in nostro omnium fletu nullam lacrimam aspexistis Milonis, si voltum semper eundem, si vocem, si orationem stabilem ac non mutatam videtis, hoc minus ei parcere: haud scio an multo etiam sit adiuvandus magis. etenim si in gladiatoriis pugnis et in infimi generis hominum condicione atque fortuna timidos et supplices et ut vivere liceat obsecrantis etiam odisse solemus, fortis et animosos et se acriter ipsos morti offerentis servari cupimus, eorumque nos magis miseret qui nostram misericordiam non requirunt quam qui illam efflagitant, quanto hoc magis in fortissimis civibus facere debemus!\nme quidem, iudices, exanimant et interimunt hae voces Milonis quas audio adsidue et quibus intersum cotidie. valeant, inquit valeant cives mei; sint incolumes, sint florentes, sint beati; stet haec urbs praeclara mihique patria carissima, quoquo modo erit merita de me; tranquilla re publica mei cives, quoniam mihi cum illis non licet, sine me ipsi, sed propter me tamen perfruantur. ego cedam atque abibo. si mihi bona re publica frui non licuerit, at carebo mala, et quam primum tetigero bene moratam et liberam civitatem, in ea conquiescam.\nO frustra inquit mei suscepti labores, o spes fallaces, o cogitationes inanes meae! ego cum tribunus plebis re publica oppressa me senatui dedissem quem exstinctum acceperam, equitibus Romanis quorum vires erant debiles, bonis viris qui omnem auctoritatem Clodianis armis abiecerant, mihi umquam bonorum praesidium defuturum putarem? ego cum te—mecum enim saepissime loquitur—patriae reddidissem, mihi putarem in patria non futurum locum? Vbi nunc senatus est quem secuti sumus, ubi equites Romani illi, illi inquit tui? ubi studia municipiorum, ubi Italiae voces, ubi denique tua, M. Tulli, quae plurimis fuit auxilio, vox atque defensio? mihine ea soli qui pro te totiens morti me obtuli nihil potest opitulari?\nnec vero haec, iudices, ut ego nunc, flens, sed hoc eodem loquitur voltu quo videtis. negat enim se, negat ingratis civibus fecisse quae fecerit, timidis et omnia pericula circumspicientibus non negat. plebem et infimam multitudinem, quae P. Clodio duce fortunis vestris imminebat, eam quo tutior esset vestra vita suam se fecisse commemorat, ut non modo virtute flecteret sed etiam tribus suis patrimoniis deleniret, nec timet ne, cum plebem muneribus placarit, vos non conciliarit meritis in rem publicam singularibus. senatus erga se benevolentiam temporibus his ipsis saepe esse perspectam, vestras vero et vestrorum ordinum occursationes, studia, sermones, quemcumque cursum fortuna ceperit, secum se ablaturum esse dicit.\nmeminit etiam vocem sibi praeconis modo defuisse, quam minime desiderarit, populi vero cunctis suffragiis, quod unum cupierit, se consulem declaratum; nunc denique, si haec arma contra se sint futura, sibi facinoris suspicionem, non facti crimen obstare. addit haec, quae certe vera sunt, fortis et sapientis viros non tam praemia sequi solere recte factorum quam ipsa recte facta; se nihil in vita nisi praeclarissime fecisse, si quidem nihil sit praestabilius viro quam periculis patriam liberare.\nbeatos esse quibus ea res honori fuerit a suis civibus, nec tamen eos miseros qui beneficio civis suos vicerint. sed tamen ex omnibus praemiis virtutis, si esset habenda ratio praemiorum, amplissimum esse praemium gloriam; esse hanc unam quae brevitatem vitae posteritatis memoria consolaretur, quae efficeret ut absentes adessemus, mortui viveremus; hanc denique esse cuius gradibus etiam in caelum homines viderentur ascendere.\nde me inquit semper populus Romanus, semper omnes gentes loquentur, nulla umquam obmutescet vetustas. quin hoc tempore ipso, cum omnes a meis inimicis faces invidiae meae subiciantur, tamen omni in hominum coetu gratiis agendis et gratulationibus habendis et omni sermone celebramur. omitto Etruriae festos et actos et institutos dies. centesima lux est haec ab interitu P. Clodi et, opinor, altera. qua fines imperi populi Romani sunt, ea non solum fama iam de illo sed etiam laetitia peragravit. quam ob rem ubi corpus hoc sit non inquit laboro, quoniam omnibus in terris et iam versatur et semper hic habitabit nominis mei gloria.\nhaec tu mecum saepe his absentibus, sed isdem audientibus haec ego tecum, Milo: te quidem, cum isto animo sis, satis laudare non possum, sed, quo est ista magis divina virtus, eo maiore a te dolore divellor. nec vero, si mihi eriperis, reliqua est illa saltem ad consolandum querela ut eis irasci possim a quibus tantum volnus accepero. non enim inimici mei te mihi eripient, sed amicissimi, non male aliquando de me meriti, sed semper optime. nullum mihi umquam, iudices, tantum dolorem inuretis—tametsi quis potest esse tantus?—sed ne hunc quidem ipsum ut obliviscar quanti me semper feceritis. quae si vos cepit oblivio aut si in me aliquid offendistis, cur non id in meo capite potius luitur quam Milonis? praeclare enim vixero, si quid mihi acciderit prius quam hoc tantum mali videro.\nnunc me una consolatio sustentat, quod tibi, T. Anni, nullum a me amoris, nullum studi, nullum pietatis officium defuit. ego inimicitias potentium pro te appetivi; ego meum saepe corpus et vitam obieci armis inimicorum tuorum; ego me plurimis pro te supplicem abieci; bona, fortunas meas ac liberorum meorum in communionem tuorum temporum contuli; hoc denique ipso die, si qua vis est parata, si qua dimicatio capitis futura, deposco. quid iam restat? quid habeo quod faciam pro tuis in me meritis nisi ut eam fortunam quaecumque erit tua ducam meam? non abnuo, non recuso, vosque obsecro, iudices, ut vestra beneficia quae in me contulistis aut in huius salute augeatis aut in eiusdem exitio occasura esse videatis.\nhis lacrimis non commovetur Milo—est quodam incredibili robore animi—exsilium ibi esse putat ubi virtuti non sit locus; mortem naturae finem esse, non poenam. sit hic ea mente qua natus est: quid? vos, iudices, quo tandem eritis animo? memoriam Milonis retinebitis, ipsum eicietis? et erit dignior locus ullus in terris qui hanc virtutem excipiat quam hic qui procreavit? vos, vos appello, fortissimi viri, qui multum pro re publica sanguinem effudistis; vos, inquam, in civis invicti periculo appello, centuriones, vosque, milites: vobis non modo inspectantibus sed etiam armatis et huic iudicio praesidentibus haec tanta virtus ex hac urbe expelletur, exterminabitur, proicietur?\nO me miserum, o me infelicem! revocare tu me in patriam, Milo, potuisti per hos, ego te in patria per eosdem retinere non potero? quid respondebo liberis meis qui te parentem alterum putant? quid tibi, Quinte frater, qui nunc abes, consorti mecum temporum illorum? mene non potuisse Milonis salutem tueri per eosdem per quos nostram ille servasset? at in qua causa non potuisse? quae est grata omnibus gentibus. A quibus non potuisse? ab eis qui maxime P. Clodi morte acquierunt. quo deprecante? me.\nquodnam ego concepi tantum scelus aut quod in me tantum facinus admisi, iudices, cum illa indicia communis exiti indagavi, patefeci, protuli, exstinxi? omnes mihi meisque redundant ex fonte illo dolores. quid me reducem esse voluistis? an ut inspectante me expellerentur ei per quos essem restitutus? nolite, obsecro vos, acerbiorem mihi pati reditum esse quam fuerit ille ipse discessus. nam qui possum putare me restitutum, si distrahor ab his per quos restitutus sum? Vtinam di immortales fecissent—pace tua, patria, dixerim: metuo enim ne scelerate dicam in te quod pro Milone dicam pie— utinam P. Clodius non modo viveret sed etiam praetor, consul, dictator esset potius quam hoc spectaculum viderem!\nO di immortales! fortem et a vobis, iudices, conservandum virum! minime, minime; inquit immo vero poenas ille debitas luerit: nos subeamus, si ita necesse est, non debitas. hicine vir patriae natus usquam nisi in patria morietur, aut, si forte, pro patria? huius vos animi monumenta retinebitis, corporis in Italia nullum sepulcrum esse patiemini? hunc sua quisquam sententia ex hac urbe expellet quem omnes urbes expulsum a vobis ad se vocabunt?\nO terram illam beatam quae hunc virum exceperit, hanc ingratam si eiecerit, miseram si amiserit! sed finis sit; neque enim prae lacrimis iam loqui possumus, et hic se lacrimis defendi vetat. vos oro obtestorque, iudices, ut in sententiis ferendis, quod sentietis, id audeatis. vestram virtutem, iustitiam, fidem, mihi credite, is maxime comprobabit qui in iudicibus legendis optimum et sapientissimum et fortissimum quemque delegit.\n","locs":[{"loc":"urn:cts:latinLit:phi0474.phi031:1","start":0,"length":473},{"loc":"urn:cts:latinLit:phi0474.phi031:2","start":473,"length":679},{"loc":"urn:cts:latinLit:phi0474.phi031:3","start":1152,"length":897},{"loc":"urn:cts:latinLit:phi0474.phi031:4","start":2049,"length":625},{"loc":"urn:cts:latinLit:phi0474.phi031:5","start":2674,"length":625},{"loc":"urn:cts:latinLit:phi0474.phi031:6","start":3299,"length":655},{"loc":"urn:cts:latinLit:phi0474.phi031:7","start":3954,"length":612},{"loc":"urn:cts:latinLit:phi0474.phi031:8","start":4566,"length":751},{"loc":"urn:cts:latinLit:phi0474.phi031:9","start":5317,"length":691},{"loc":"urn:cts:latinLit:phi0474.phi031:10","start":6008,"length":527},{"loc":"urn:cts:latinLit:phi0474.phi031:11","start":6535,"length":603},{"loc":"urn:cts:latinLit:phi0474.phi031:12","start":7138,"length":933},{"loc":"urn:cts:latinLit:phi0474.phi031:13","start":8071,"length":634},{"loc":"urn:cts:latinLit:phi0474.phi031:14","start":8705,"length":824},{"loc":"urn:cts:latinLit:phi0474.phi031:15","start":9529,"length":777},{"loc":"urn:cts:latinLit:phi0474.phi031:16","start":10306,"length":725},{"loc":"urn:cts:latinLit:phi0474.phi031:17","start":11031,"length":522},{"loc":"urn:cts:latinLit:phi0474.phi031:18","start":11553,"length":696},{"loc":"urn:cts:latinLit:phi0474.phi031:19","start":12249,"length":606},{"loc":"urn:cts:latinLit:phi0474.phi031:20","start":12855,"length":562},{"loc":"urn:cts:latinLit:phi0474.phi031:21","start":13417,"length":1039},{"loc":"urn:cts:latinLit:phi0474.phi031:22","start":14456,"length":398},{"loc":"urn:cts:latinLit:phi0474.phi031:23","start":14854,"length":590},{"loc":"urn:cts:latinLit:phi0474.phi031:24","start":15444,"length":552},{"loc":"urn:cts:latinLit:phi0474.phi031:25","start":15996,"length":716},{"loc":"urn:cts:latinLit:phi0474.phi031:26","start":16712,"length":485},{"loc":"urn:cts:latinLit:phi0474.phi031:27","start":17197,"length":539},{"loc":"urn:cts:latinLit:phi0474.phi031:28","start":17736,"length":600},{"loc":"urn:cts:latinLit:phi0474.phi031:29","start":18336,"length":856},{"loc":"urn:cts:latinLit:phi0474.phi031:30","start":19192,"length":728},{"loc":"urn:cts:latinLit:phi0474.phi031:31","start":19920,"length":760},{"loc":"urn:cts:latinLit:phi0474.phi031:32","start":20680,"length":865},{"loc":"urn:cts:latinLit:phi0474.phi031:33","start":21545,"length":1182},{"loc":"urn:cts:latinLit:phi0474.phi031:34","start":22727,"length":1407},{"loc":"urn:cts:latinLit:phi0474.phi031:35","start":24134,"length":641},{"loc":"urn:cts:latinLit:phi0474.phi031:36","start":24775,"length":633},{"loc":"urn:cts:latinLit:phi0474.phi031:37","start":25408,"length":576},{"loc":"urn:cts:latinLit:phi0474.phi031:38","start":25984,"length":783},{"loc":"urn:cts:latinLit:phi0474.phi031:39","start":26767,"length":756},{"loc":"urn:cts:latinLit:phi0474.phi031:40","start":27523,"length":684},{"loc":"urn:cts:latinLit:phi0474.phi031:41","start":28207,"length":476},{"loc":"urn:cts:latinLit:phi0474.phi031:42","start":28683,"length":568},{"loc":"urn:cts:latinLit:phi0474.phi031:43","start":29251,"length":636},{"loc":"urn:cts:latinLit:phi0474.phi031:44","start":29887,"length":394},{"loc":"urn:cts:latinLit:phi0474.phi031:45","start":30281,"length":670},{"loc":"urn:cts:latinLit:phi0474.phi031:46","start":30951,"length":774},{"loc":"urn:cts:latinLit:phi0474.phi031:47","start":31725,"length":652},{"loc":"urn:cts:latinLit:phi0474.phi031:48","start":32377,"length":569},{"loc":"urn:cts:latinLit:phi0474.phi031:49","start":32946,"length":493},{"loc":"urn:cts:latinLit:phi0474.phi031:50","start":33439,"length":437},{"loc":"urn:cts:latinLit:phi0474.phi031:51","start":33876,"length":332},{"loc":"urn:cts:latinLit:phi0474.phi031:52","start":34208,"length":793},{"loc":"urn:cts:latinLit:phi0474.phi031:53","start":35001,"length":549},{"loc":"urn:cts:latinLit:phi0474.phi031:54","start":35550,"length":672},{"loc":"urn:cts:latinLit:phi0474.phi031:55","start":36222,"length":652},{"loc":"urn:cts:latinLit:phi0474.phi031:56","start":36874,"length":766},{"loc":"urn:cts:latinLit:phi0474.phi031:57","start":37640,"length":546},{"loc":"urn:cts:latinLit:phi0474.phi031:58","start":38186,"length":734},{"loc":"urn:cts:latinLit:phi0474.phi031:59","start":38920,"length":568},{"loc":"urn:cts:latinLit:phi0474.phi031:60","start":39488,"length":456},{"loc":"urn:cts:latinLit:phi0474.phi031:61","start":39944,"length":935},{"loc":"urn:cts:latinLit:phi0474.phi031:62","start":40879,"length":352},{"loc":"urn:cts:latinLit:phi0474.phi031:63","start":41231,"length":721},{"loc":"urn:cts:latinLit:phi0474.phi031:64","start":41952,"length":808},{"loc":"urn:cts:latinLit:phi0474.phi031:65","start":42760,"length":725},{"loc":"urn:cts:latinLit:phi0474.phi031:66","start":43485,"length":731},{"loc":"urn:cts:latinLit:phi0474.phi031:67","start":44216,"length":716},{"loc":"urn:cts:latinLit:phi0474.phi031:68","start":44932,"length":941},{"loc":"urn:cts:latinLit:phi0474.phi031:69","start":45873,"length":543},{"loc":"urn:cts:latinLit:phi0474.phi031:70","start":46416,"length":559},{"loc":"urn:cts:latinLit:phi0474.phi031:71","start":46975,"length":372},{"loc":"urn:cts:latinLit:phi0474.phi031:72","start":47347,"length":713},{"loc":"urn:cts:latinLit:phi0474.phi031:73","start":48060,"length":684},{"loc":"urn:cts:latinLit:phi0474.phi031:74","start":48744,"length":842},{"loc":"urn:cts:latinLit:phi0474.phi031:75","start":49586,"length":565},{"loc":"urn:cts:latinLit:phi0474.phi031:76","start":50151,"length":839},{"loc":"urn:cts:latinLit:phi0474.phi031:77","start":50990,"length":815},{"loc":"urn:cts:latinLit:phi0474.phi031:78","start":51805,"length":957},{"loc":"urn:cts:latinLit:phi0474.phi031:79","start":52762,"length":994},{"loc":"urn:cts:latinLit:phi0474.phi031:80","start":53756,"length":566},{"loc":"urn:cts:latinLit:phi0474.phi031:81","start":54322,"length":604},{"loc":"urn:cts:latinLit:phi0474.phi031:82","start":54926,"length":689},{"loc":"urn:cts:latinLit:phi0474.phi031:83","start":55615,"length":714},{"loc":"urn:cts:latinLit:phi0474.phi031:84","start":56329,"length":689},{"loc":"urn:cts:latinLit:phi0474.phi031:85","start":57018,"length":832},{"loc":"urn:cts:latinLit:phi0474.phi031:86","start":57850,"length":845},{"loc":"urn:cts:latinLit:phi0474.phi031:87","start":58695,"length":855},{"loc":"urn:cts:latinLit:phi0474.phi031:88","start":59550,"length":541},{"loc":"urn:cts:latinLit:phi0474.phi031:89","start":60091,"length":525},{"loc":"urn:cts:latinLit:phi0474.phi031:90","start":60616,"length":729},{"loc":"urn:cts:latinLit:phi0474.phi031:91","start":61345,"length":697},{"loc":"urn:cts:latinLit:phi0474.phi031:92","start":62042,"length":847},{"loc":"urn:cts:latinLit:phi0474.phi031:93","start":62889,"length":545},{"loc":"urn:cts:latinLit:phi0474.phi031:94","start":63434,"length":714},{"loc":"urn:cts:latinLit:phi0474.phi031:95","start":64148,"length":728},{"loc":"urn:cts:latinLit:phi0474.phi031:96","start":64876,"length":500},{"loc":"urn:cts:latinLit:phi0474.phi031:97","start":65376,"length":430},{"loc":"urn:cts:latinLit:phi0474.phi031:98","start":65806,"length":634},{"loc":"urn:cts:latinLit:phi0474.phi031:99","start":66440,"length":791},{"loc":"urn:cts:latinLit:phi0474.phi031:100","start":67231,"length":717},{"loc":"urn:cts:latinLit:phi0474.phi031:101","start":67948,"length":682},{"loc":"urn:cts:latinLit:phi0474.phi031:102","start":68630,"length":500},{"loc":"urn:cts:latinLit:phi0474.phi031:103","start":69130,"length":706},{"loc":"urn:cts:latinLit:phi0474.phi031:104","start":69836,"length":447},{"loc":"urn:cts:latinLit:phi0474.phi031:105","start":70283,"length":433}]}
{"id":"urn:cts:latinLit:phi0474.phi032.perseus-lat2","text":"diuturni silenti, patres conscripti, quo eram his temporibus usus, non timore aliquo, sed partim dolore, partim verecundia, finem hodiernus dies attulit, idemque initium quae vellem quaeque sentirem meo pristino more dicendi. tantam enim mansuetudinem, tam inusitatam inauditamque clementiam, tantum in summa potestate rerum omnium modum, tam denique incredibilem sapientiam ac paene divinam tacitus praeterire nullo modo possum.\nM. enim Marcello vobis, patres conscripti, reique publicae reddito non illius solum sed etiam meam vocem et auctoritatem vobis et rei publicae conservatam ac restitutam puto. dolebam enim, patres conscripti, et vehementer angebar, cum viderem virum talem, cum in eadem causa in qua ego fuisset, non in eadem esse fortuna, nec mihi persuadere poteram nec fas esse ducebam versari me in nostro vetere curriculo illo aemulo atque imitatore studiorum ac laborum meorum quasi quodam socio a me et comite distracto. ergo et mihi meae pristinae vitae consuetudinem, C. Caesar, interclusam aperuisti et his omnibus ad bene de re publica sperandum quasi signum aliquod sustulisti.\nintellectum est enim mihi quidem in multis et maxime in me ipso, sed paulo ante omnibus, cum M. Marcellum senatui reique publicae concessisti, commemoratis praesertim offensionibus, te auctoritatem huius ordinis dignitatemque rei publicae tuis vel doloribus vel suspicionibus anteferre. ille quidem fructum omnis ante actae vitae hodierno die maximum cepit, cum summo consensu senatus tum iudicio tuo gravissimo et maximo. ex quo profecto intellegis quanta in dato beneficio sit laus, cum in accepto sit tanta gloria.\nest vero fortunatus cuius ex salute non minor paene ad omnis quam ad illum ventura sit laetitia pervenerit: quod quidem merito atque optimo iure contigit. quis enim est illo aut nobilitate aut probitate aut optimarum artium studio aut innocentia aut ullo in laudis genere praestantior?\nnullius tantum flumen est ingeni, nulla dicendi aut scribendi tanta vis, tantaque copia quae non dicam exornare, sed enarrare, C. Caesar, res tuas gestas possit. tamen hoc adfirmo et pace dicam tua, nullam in his esse laudem ampliorem quam eam quam hodierno die consecutus es.\nsoleo saepe ante oculos ponere idque libenter crebris usurpare sermonibus, omnis nostrorum imperatorum, omnis exterarum gentium potentissimorumque populorum, omnis regum clarissimorum res gestas cum tuis nec contentionum magnitudine nec numero proeliorum nec varietate regionum nec celeritate conficiendi nec dissimilitudine bellorum posse conferri, nec vero disiunctissimas terras citius passibus cuiusquam potuisse peragrari quam tuis non dicam cursibus, sed victoriis lustratae sunt.\nquae quidem ego nisi ita magna esse fatear ut ea vix cuiusquam mens aut cogitatio capere possit, amens sim; sed tamen sunt alia maiora. nam bellicas laudes solent quidam extenuare verbis easque detrahere ducibus, communicare cum multis, ne propriae sint imperatorum. et certe in armis militum virtus, locorum opportunitas, auxilia sociorum, classes, commeatus multum iuvant, maximam vero partem quasi suo iure Fortuna sibi vindicat et, quicquid est prospere gestum, id paene omne ducit suum.\nat vero huius gloriae, C. Caesar, quam es paulo ante adeptus socium habes neminem: totum hoc quantumcumque est, quod certe maximum est, totum est, inquam, tuum. nihil sibi ex ista laude centurio, nihil praefectus, nihil cohors, nihil turma decerpit; quin etiam illa ipsa rerum humanarum domina, Fortuna, in istius se societatem gloriae non offert: tibi cedit, tuam esse totam et propriam fatetur. numquam enim temeritas cum sapientia commiscetur nec ad consilium casus admittitur.\ndomuisti gentis immanitate barbaras, multitudine innumerabilis, locis infinitas, omni copiarum genere abundantis: ea tamen vicisti quae et naturam et condicionem ut vinci possent habebant. nulla est enim tanta vis quae non ferro et viribus debilitari frangique possit. animum vincere, iracundiam cohibere, victo temperare, adversarium nobilitate, ingenio, virtute praestantem non modo extollere iacentem sed etiam amplificare eius pristinam dignitatem, haec qui faciat, non ego eum cum summis viris comparo, sed simillimum deo iudico.\nitaque, C. Caesar, bellicae tuae laudes celebrabuntur illae quidem non solum nostris sed paene omnium gentium litteris atque linguis, neque ulla umquam aetas de tuis laudibus conticescet; sed tamen eius modi res nescio quo modo, etiam cum leguntur, obstrepi clamore militum videntur et tubarum sono. at vero cum aliquid clementer, mansuete, iuste, moderate, sapienter factum, in iracundia praesertim quae est inimica consilio, et in victoria quae natura insolens et superba est, audimus aut legimus, quo studio incendimur, non modo in gestis rebus sed etiam in fictis ut eos saepe quos numquam vidimus diligamus!\nte vero quem praesentem intuemur, cuius mentem sensusque et os cernimus, ut, quicquid belli fortuna reliquum rei publicae fecerit, id esse salvum velis, quibus laudibus efferemus, quibus studiis prosequemur, qua benevolentia complectemur? parietes, me dius fidius, ut mihi videtur, huius curiae tibi gratias agere gestiunt, quod brevi tempore futura sit illa auctoritas in his maiorum suorum et suis sedibus. equidem cum C. Marcelli, viri optimi et commemorabili pietate praediti lacrimas modo vobiscum viderem, omnium Marcellorum meum pectus memoria offudit, quibus tu etiam mortuis M. Marcello conservato dignitatem suam reddidisti nobilissimamque familiam iam ad paucos redactam paene ab interitu vindicasti.\nhunc tu diem tuis maximis et innumerabilibus gratulationibus iure anteponis. haec enim res unius est propria C. Caesaris; ceterae duce te gestae magnae illae quidem, sed tamen multo magnoque comitatu. huius autem rei tu idem dux es et comes: quae quidem tanta est ut tropaeis et monumentis tuis adlatura finem sit aetas—nihil est enim opere et manu factum quod non conficiat et consumat vetustas—\nat haec tua iustitia et lenitas florescet cotidie magis. ita quantum operibus tuis diuturnitas detrahet, tantum adferet laudibus. et ceteros quidem omnis victores bellorum civilium iam antea aequitate et misericordia viceras: hodierno vero die te ipse vicisti. vereor ut hoc quod dicam perinde intellegi possit auditu atque ipse cogitans sentio: ipsam victoriam vicisse videris, cum ea quae erant adempta victis remisisti. nam cum ipsius victoriae iure omnes victi occidissemus, clementiae tuae iudicio conservati sumus. recte igitur unus invictus es a quo etiam ipsius victoriae condicio visque devicta est.\natque hoc C. Caesaris iudicium, patres conscripti, quam late pateat attendite. omnes enim qui ad illa arma fato sumus nescio quo rei publicae misero funestoque compulsi, etsi aliqua culpa tenemur erroris humani, ab scelere certe liberati sumus. nam cum M. Marcellum deprecantibus vobis rei publicae conservavit, me et mihi et item rei publicae, nullo deprecante, reliquos amplissimos viros et sibi ipsos et patriae reddidit, quorum et frequentiam et dignitatem hoc ipso in consessu videtis, non ille hostis induxit in curiam, sed iudicavit a plerisque ignoratione potius et falso atque inani metu quam cupiditate aut crudelitate bellum esse susceptum.\nquo quidem in bello semper de pace audiendum putavi semperque dolui non modo pacem sed etiam orationem civium pacem flagitantium repudiari. neque enim ego illa nec ulla umquam secutus sum arma civilia semperque mea consilia pacis et togae socia, non belli atque armorum fuerunt. hominem sum secutus privato officio, non publico, tantumque apud me grati animi fidelis memoria valuit ut nulla non modo cupiditate sed ne spe quidem prudens et sciens tamquam ad interitum ruerem voluntarium.\nquod quidem meum consilium minime obscurum fuit. nam et in hoc ordine integra re multa de pace dixi et in ipso bello eadem etiam cum capitis mei periculo sensi. ex quo nemo erit tam iniustus rerum existimator qui dubitet quae Caesaris de bello voluntas fuerit, cum pacis auctores conservandos statim censuerit, ceteris fuerit iratior. atque id minus mirum fortasse tum cum esset incertus exitus et anceps fortuna belli: qui vero victor pacis auctores diligit, is profecto declarat maluisse se non dimicare quam vincere.\natque huius quidem rei M. Marcello sum testis. nostri enim sensus ut in pace semper, sic tum etiam in bello congruebant. quotiens ego eum et quanto cum dolore vidi, cum insolentiam certorum hominum tum etiam ipsius victoriae ferocitatem extimescentem! quo gratior tua liberalitas, C. Caesar, nobis qui illa vidimus debet esse. non enim iam causae sunt inter se, sed victoriae comparandae.\nvidimus tuam victoriam proeliorum exitu terminatam: gladium vagina vacuum in urbe non vidimus. quos amisimus civis, eos vis Martis perculit, non ira victoriae, ut dubitare debeat nemo quin multos, si posset, C. Caesar ab inferis excitaret, quoniam ex eadem acie conservat quos potest. alterius vero partis nihil amplius dico quam id quod omnes verebamur, nimis iracundam futuram fuisse victoriam.\nquidam enim non modo armatis sed interdum etiam otiosis minabantur, nec quid quisque sensisset, sed ubi fuisset cogitandum esse dicebant; ut mihi quidem videantur di immortales, etiam si poenas a populo Romano ob aliquod delictum expetiverunt, qui civile bellum tantum et tam luctuosum excitaverunt, vel placati iam vel satiati aliquando omnem spem salutis ad clementiam victoris et sapientiam contulisse.\nqua re gaude tuo isto tam excellenti bono et fruere cum fortuna et gloria tum etiam natura et moribus tuis; ex quo quidem maximus est fructus iucunditasque sapienti. cetera cum tua recordabere, etsi persaepe virtuti, tamen plerumque felicitati tuae gratulabere: de nobis quos in re publica tecum simul esse voluisti quotiens cogitabis, totiens de maximis tuis beneficiis, totiens de incredibili liberalitate, totiens de singulari sapientia cogitabis: quae non modo summa bona sed nimirum audebo vel sola dicere. tantus est enim splendor in laude vera, tanta in magnitudine animi et consili dignitas ut haec a virtute donata, cetera a fortuna commodata esse videantur.\nnoli igitur in conservandis viris bonis defetigari, non cupiditate praesertim aliqua aut pravitate lapsis, sed opinione offici stulta fortasse, certe non improba, et specie quadam rei publicae. non enim tua ulla culpa est, si te aliqui timuerunt, contraque summa laus, quod minime timendum fuisse senserunt.\nnunc venio ad gravissimam querelam et atrocissimam suspicionem tuam, quae non tibi ipsi magis quam cum omnibus civibus, tum maxime nobis qui a te conservati sumus providenda est: quam etsi spero falsam esse, numquam tamen extenuabo, tua enim cautio nostra cautio est. quod si in alterutro peccandum sit, malim videri nimis timidus quam parum prudens. sed quisnam est iste tam demens? de tuisne?—tametsi qui magis sunt tui quam quibus tu salutem insperantibus reddidisti?—anne ex eo numero qui una tecum fuerunt? non est credibilis tantus in ullo furor ut quo duce omnia summa sit adeptus, huius vitam non anteponat suae. an si nihil tui cogitant sceleris, cavendum est ne quid inimici? qui? omnes enim qui fuerunt aut sua pertinacia vitam amiserunt aut tua misericordia retinuerunt, ut aut nulli supersint de inimicis aut qui fuerunt sint amicissimi.\nsed tamen cum in animis hominum tantae latebrae sint et tanti recessus, augeamus sane suspicionem tuam: simul enim augebimus diligentiam. nam quis est omnium tam ignarus rerum, tam rudis in re publica, tam nihil umquam nec de sua nec de communi salute cogitans, qui non intellegat tua salute contineri suam et ex unius tua vita pendere omnium? equidem de te dies noctesque, ut debeo, cogitans casus dumtaxat humanos et incertos eventus valetudinis et naturae communis fragilitatem extimesco, doleoque, cum res publica immortalis esse debeat, eam in unius mortalis anima consistere.\nsi vero ad humanos casus incertosque motus valetudinis sceleris etiam accedit insidiarumque consensio, quem deum, si cupiat, posse opitulari rei publicae credimus?\nomnia sunt excitanda tibi, C. Caesar, uni quae iacere sentis belli ipsius impetu, quod necesse fuit, perculsa atque prostrata: constituenda iudicia, revocanda fides, comprimendae libidines, propaganda suboles, omnia quae dilapsa iam diffluxerunt severis legibus vincienda sunt.\nnon fuit recusandum in tanto civili bello, tanto animorum ardore et armorum quin quassata res publica, quicumque belli eventus fuisset, multa perderet et ornamenta dignitatis et praesidia stabilitatis suae, multaque uterque dux faceret armatus quae idem togatus fieri prohibuisset. quae quidem tibi nunc omnia belli volnera sananda sunt, quibus praeter te mederi nemo potest.\nitaque illam tuam praeclarissimam et sapientissimam vocem invitus audivi: satis diu vel naturae vixi vel gloriae. satis, si ita vis, fortasse naturae, addam etiam, si placet, gloriae: at, quod maximum est, patriae certe parum. qua re omitte, quaeso, istam doctorum hominum in contemnenda morte prudentiam: noli nostro periculo esse sapiens. saepe enim venit ad meas auris te idem istud nimis crebro dicere, satis te tibi vixisse. credo, sed tum id audirem, si tibi soli viveres aut si tibi etiam soli natus esses. omnium salutem civium cunctamque rem publicam res tuae gestae complexae sunt; tantum abes a perfectione maximorum operum ut fundamenta nondum quae cogitas ieceris. hic tu modum vitae tuae non salute rei publicae, sed aequitate animi definies? quid, si istud ne gloriae quidem satis est? cuius te esse avidissimum, quamvis sis sapiens, non negabis.\nparumne, inquies, magna relinquemus? immo vero aliis quamvis multis satis, tibi uni parum. quicquid est enim, quamvis amplum sit, id est parum tum cum est aliquid amplius. quod si rerum tuarum immortalium, C. Caesar, hic exitus futurus fuit ut devictis adversariis rem publicam in eo statu relinqueres in quo nunc est, vide, quaeso, ne tua divina virtus admirationis plus sit habitura quam gloriae; si quidem gloria est inlustris et pervagata magnorum vel in suos civis vel in patriam vel in omne genus hominum fama meritorum.\nhaec igitur tibi reliqua pars est; hic restat actus, in hoc elaborandum est ut rem publicam constituas, eaque tu in primis summa tranquillitate et otio perfruare: tum te, si voles, cum et patriae quod debes solveris et naturam ipsam expleveris satietate vivendi, satis diu vixisse dicito. quid enim est omnino hoc ipsum diu in quo est aliquid extremum? quod cum venit, omnis voluptas praeterita pro nihilo est, quia postea nulla est futura. quamquam iste tuus animus numquam his angustiis quas natura nobis ad vivendum dedit contentus fuit, semper immortalitatis amore flagravit.\nnec vero haec tua vita ducenda est quae corpore et spiritu continetur: illa, inquam, illa vita est tua quae vigebit memoria saeculorum omnium, quam posteritas alet, quam ipsa aeternitas semper tuebitur. huic tu inservias, huic te ostentes oportet, quae quidem quae miretur iam pridem multa habet; nunc etiam quae laudet exspectat. obstupescent posteri certe imperia, provincias, Rhenum, Oceanum, Nilum, pugnas innumerabilis, incredibilis victorias, monumenta, munera, triumphos audientes et legentes tuos.\nsed nisi haec urbs stabilita tuis consiliis et institutis erit, vagabitur modo tuum nomen longe atque late, sedem stabilem et domicilium certum non habebit. erit inter eos etiam qui nascentur, sicut inter nos fuit, magna dissensio, cum alii laudibus ad caelum res tuas gestas efferent, alii fortasse aliquid requirent, idque vel maximum, nisi belli civilis incendium salute patriae restinxeris, ut illud fati fuisse videatur, hoc consili. Servi igitur eis iudicibus qui multis post saeculis de te iudicabunt et quidem haud scio an incorruptius quam nos; nam et sine amore et sine cupiditate et rursus sine odio et sine invidia iudicabunt.\nid autem etiam si tum ad te, ut quidam falso putant, non pertinebit, nunc certe pertinet esse te talem ut tuas laudes obscuratura nulla umquam sit oblivio.\ndiversae voluntates civium fuerunt distractaeque sententiae. non enim consiliis solum et studiis sed armis etiam et castris dissidebamus. erat obscuritas quaedam, erat certamen inter clarissimos duces; multi dubitabant quid optimum esset, multi quid sibi expediret, multi quid deceret, non nulli etiam quid liceret.\nperfuncta res publica est hoc misero fatalique bello: vicit is qui non fortuna inflammaret odium suum, sed bonitate leniret; neque omnis quibus iratus esset eosdem etiam exsilio aut morte dignos iudicaret. arma ab aliis posita, ab aliis erepta sunt. ingratus est iniustusque civis qui armorum periculo liberatus animum tamen retinet armatum, ut etiam ille melior sit qui in acie cecidit, qui in causa animam profudit. quae enim pertinacia quibusdam, eadem aliis constantia videri potest.\nsed iam omnis fracta dissensio est armis, exstincta aequitate victoris: restat ut omnes unum velint qui habent aliquid non sapientiae modo sed etiam sanitatis. Nisi te, C. Caesar, salvo et in ista sententia qua cum antea tum hodie maxime usus es manente salvi esse non possumus. qua re omnes te qui haec salva esse volumus et hortamur et obsecramus ut vitae, ut saluti tuae consulas, omnesque tibi, ut pro aliis etiam loquar quod de me ipso sentio, quoniam subesse aliquid putas quod cavendum sit, non modo excubias et custodias sed etiam laterum nostrorum oppositus et corporum pollicemur.\nsed ut, unde est orsa, in eodem terminetur oratio, maximas tibi omnes gratias agimus, C. Caesar, maiores etiam habemus. nam omnes idem sentiunt, quod ex omnium precibus et lacrimis sentire potuisti. sed quia non est omnibus stantibus necesse dicere, a me certe dici volunt, cui necesse est quodam modo, et quod fieri decet M. Marcello a te huic ordini populoque Romano et rei publicae reddito, fieri id intellego. nam laetari omnis non ut de unius solum sed ut de omnium salute sentio.\nquod autem summae benevolentiae est, quae mea erga illum omnibus nota semper fuit, ut vix C. Marcello, optimo et amantissimo fratri, praeter eum quidem cederem nemini, cum id sollicitudine, cura, labore tam diu praestiterim quam diu est de illius salute dubitatum, certe hoc tempore magnis curis, molestiis, doloribus liberatus praestare debeo. itaque, C. Caesar, sic tibi gratias ago ut me omnibus rebus a te non conservato solum sed etiam ornato, tamen ad tua in me unum innumerabilia merita, quod fieri iam posse non arbitrabar, magnus hoc tuo facto cumulus accesserit.\n","locs":[{"loc":"urn:cts:latinLit:phi0474.phi032:1","start":0,"length":430},{"loc":"urn:cts:latinLit:phi0474.phi032:2","start":430,"length":672},{"loc":"urn:cts:latinLit:phi0474.phi032:3","start":1102,"length":518},{"loc":"urn:cts:latinLit:phi0474.phi032:4","start":1620,"length":563},{"loc":"urn:cts:latinLit:phi0474.phi032:5","start":2183,"length":487},{"loc":"urn:cts:latinLit:phi0474.phi032:6","start":2670,"length":492},{"loc":"urn:cts:latinLit:phi0474.phi032:7","start":3162,"length":481},{"loc":"urn:cts:latinLit:phi0474.phi032:8","start":3643,"length":535},{"loc":"urn:cts:latinLit:phi0474.phi032:9","start":4178,"length":613},{"loc":"urn:cts:latinLit:phi0474.phi032:10","start":4791,"length":712},{"loc":"urn:cts:latinLit:phi0474.phi032:11","start":5503,"length":397},{"loc":"urn:cts:latinLit:phi0474.phi032:12","start":5900,"length":609},{"loc":"urn:cts:latinLit:phi0474.phi032:13","start":6509,"length":652},{"loc":"urn:cts:latinLit:phi0474.phi032:14","start":7161,"length":488},{"loc":"urn:cts:latinLit:phi0474.phi032:15","start":7649,"length":520},{"loc":"urn:cts:latinLit:phi0474.phi032:16","start":8169,"length":389},{"loc":"urn:cts:latinLit:phi0474.phi032:17","start":8558,"length":397},{"loc":"urn:cts:latinLit:phi0474.phi032:18","start":8955,"length":406},{"loc":"urn:cts:latinLit:phi0474.phi032:19","start":9361,"length":668},{"loc":"urn:cts:latinLit:phi0474.phi032:20","start":10029,"length":308},{"loc":"urn:cts:latinLit:phi0474.phi032:21","start":10337,"length":851},{"loc":"urn:cts:latinLit:phi0474.phi032:22","start":11188,"length":582},{"loc":"urn:cts:latinLit:phi0474.phi032:23","start":11770,"length":442},{"loc":"urn:cts:latinLit:phi0474.phi032:24","start":12212,"length":376},{"loc":"urn:cts:latinLit:phi0474.phi032:25","start":12588,"length":862},{"loc":"urn:cts:latinLit:phi0474.phi032:26","start":13450,"length":527},{"loc":"urn:cts:latinLit:phi0474.phi032:27","start":13977,"length":580},{"loc":"urn:cts:latinLit:phi0474.phi032:28","start":14557,"length":506},{"loc":"urn:cts:latinLit:phi0474.phi032:29","start":15063,"length":639},{"loc":"urn:cts:latinLit:phi0474.phi032:30","start":15702,"length":472},{"loc":"urn:cts:latinLit:phi0474.phi032:31","start":16174,"length":488},{"loc":"urn:cts:latinLit:phi0474.phi032:32","start":16662,"length":591},{"loc":"urn:cts:latinLit:phi0474.phi032:33","start":17253,"length":486},{"loc":"urn:cts:latinLit:phi0474.phi032:34","start":17739,"length":573}]}
{"id":"urn:cts:latinLit:phi0474.phi033.perseus-lat2","text":"novum crimen, C. Caesar, et ante hunc diem non auditum propinquus meus ad te Q. Tubero detulit, Q. Ligarium in Africa fuisse, idque C. Pansa, praestanti vir ingenio, fretus fortasse familiaritate ea quae est ei tecum ausus est confiteri. itaque quo me vertam nescio. paratus enim veneram, cum tu id neque per te scires neque audire aliunde potuisses, ut ignoratione tua ad hominis miseri salutem abuterer. sed quoniam diligentia inimici investigatum est quod latebat, confitendum est, opinor, praesertim cum meus necessarius Pansa fecerit ut id integrum iam non esset, omissaque controversia omnis oratio ad misericordiam tuam conferenda est, qua plurimi sunt conservati, cum a te non liberationem culpae, sed errati veniam impetravissent.\nhabes igitur, Tubero, quod est accusatori maxime optandum, confitentem reum, sed tamen hoc confitentem, se in ea parte fuisse qua te, qua virum omni laude dignum, patrem tuum. itaque prius de vestro delicto confiteamini necesse est quam Ligari ullam culpam reprehendatis.\nQ. enim Ligarius, cum esset nulla belli suspicio, legatus in Africam C. Considio profectus est, qua in legatione et civibus et sociis ita se probavit ut decedens Considius provincia satis facere hominibus non posset, si quemquam alium provinciae praefecisset. itaque Ligarius, cum diu recusans nihil profecisset, provinciam accepit invitus; cui sic praefuit in pace ut et civibus et sociis gratissima esset eius integritas et fides.\nbellum subito exarsit, quod qui erant in Africa ante audierunt geri quam parari. quo audito partim cupiditate inconsiderata, partim caeco quodam timore primo salutis, post etiam studi sui quaerebant aliquem ducem, cum Ligarius domum spectans, ad suos redire cupiens, nullo se implicari negotio passus est. interim P. Attius Varus, qui tum praetor Africam obtinuerat, Vticam venit. ad eum statim concursum est. atque ille non mediocri cupiditate adripuit imperium, si illud imperium esse potuit quod ad privatum clamore multitudinis imperitae, nullo publico consilio deferebatur.\nitaque Ligarius, qui omne tale negotium fugeret, paulum adventu Vari conquievit. adhuc, C. Caesar, Q. Ligarius omni culpa vacat. domo est egressus non modo nullum ad bellum sed ne ad minimam quidem suspicionem belli; legatus in pace profectus in provincia pacatissima ita se gessit ut ei pacem esse expediret. profectio certe animum tuum non debet offendere: num igitur remansio? multo minus. nam profectio voluntatem habuit non turpem, remansio necessitatem etiam honestam. ergo haec duo tempora carent crimine: unum cum est legatus profectus, alterum cum efflagitatus a provincia praepositus Africae est.\ntertium tempus quod post adventum Vari in Africa restitit, si est criminosum, necessitatis crimen est, non voluntatis. an ille, si potuisset illinc ullo modo evadere, Vticae quam Romae, cum P. Attio quam cum concordissimis fratribus, cum alienis esse quam cum suis maluisset? cum ipsa legatio plena desideri ac sollicitudinis fuisset propter incredibilem quendam fratrum amorem, hic aequo animo esse potuit belli discidio distractus a fratribus?\nnullum igitur habes, Caesar, adhuc in Q. Ligario signum alienae a te voluntatis; cuius ego causam animadverte, quaeso, qua fide defendam: prodo meam. O clementiam admirabilem atque omnium laude, praedicatione, litteris monumentisque decorandam! M. Cicero apud te defendit alium in ea voluntate non fuisse in qua se ipsum confitetur fuisse, nec tuas tacitas cogitationes extimescit nec quid tibi de alio audienti de se occurrat reformidat. vide quam non reformidem; vide quanta lux liberalitatis et sapientiae tuae mihi apud te dicenti oboriatur: quantum potero voce contendam ut hoc populus Romanus exaudiat.\nsuscepto bello, Caesar, gesto etiam ex parte magna, nulla vi coactus, iudicio ac voluntate ad ea arma profectus sum quae erant sumpta contra te. apud quem igitur hoc dico? nempe apud eum qui, cum hoc sciret, tamen me, ante quam vidit, rei publicae reddidit; qui ad me ex Aegypto litteras misit ut essem idem qui fuissem; qui me, cum ipse imperator in toto imperio populi Romani unus esset, esse alterum passus est; a quo hoc ipso C. Pansa mihi hunc nuntium perferente concessos fascis laureatos tenui quoad tenendos putavi; qui mihi tum denique salutem se putavit dare, si eam nullis spoliatam ornamentis dedisset.\nvide, quaeso, Tubero, ut, qui de meo facto non dubitem, de Ligari audeam dicere. atque haec propterea de me dixi ut mihi Tubero, cum de se eadem dicerem, ignosceret; cuius ego industriae gloriaeque faveo vel propter propinquam cognationem, vel quod eius ingenio studiisque delector, vel quod laudem adulescentis propinqui existimo etiam ad meum aliquem fructum redundare.\nsed hoc quaero: quis putat esse crimen fuisse in Africa? nempe is qui et ipse in eadem provincia esse voluit et prohibitum se a Ligario queritur, et certe contra ipsum Caesarem est congressus armatus. quid enim, Tubero, tuus ille destrictus in acie Pharsalica gladius agebat? cuius latus ille mucro petebat? qui sensus erat armorum tuorum? quae tua mens, oculi, manus, ardor animi? quid cupiebas, quid optabas? nimis urgeo; commoveri videtur adulescens.\nad me revertar. isdem in armis fui. quid autem aliud egimus, Tubero, nisi ut quod hic potest nos possemus? quorum igitur impunitas, Caesar, tuae clementiae laus est, eorum ipsorum ad crudelitatem te acuet oratio? atque in hac causa non nihil equidem, Tubero, etiam tuam, sed multo magis patris tui prudentiam desidero, quod homo cum ingenio tum etiam doctrina excellens genus hoc causae quod esset non viderit. nam si vidisset, quovis profecto quam isto modo a te agi maluisset. arguis fatentem. non est satis: accusas eum qui causam habet aut, ut ego dico, meliorem quam tu aut, ut tu vis, parem.\nhaec admirabilia, sed prodigi simile est quod dicam. non habet eam vim ista accusatio ut Q. Ligarius condemnetur, sed ut necetur. hoc egit civis Romanus ante te nemo: externi sunt isti mores aut levium Graecorum aut immanium barbarorum. nam quid agis aliud? ut Romae ne sit, ut domo careat, ne cum optimis fratribus, ne cum hoc T. Broccho avunculo, ne cum eius filio consobrino suo, ne nobiscum vivat, ne sit in patria? num est, num potest magis carere his omnibus quam caret? Italia prohibetur, exsulat. non tu hunc ergo patria privare, qua caret, sed vita vis.\nat istud ne apud eum quidem dictatorem qui omnis quos oderat morte multabat quisquam egit isto modo. ipse iubebat occidi nullo postulante, praemiis invitabat; quae tamen crudelitas ab hoc eodem aliquot annis post quem tu nunc crudelem esse vis vindicata est. ego vero istud non postulo inquies. ita me hercule existimo, Tubero. Novi enim te, novi patrem, novi domum nomenque vestrum; studia generis ac familiae vestrae virtutis, humanitatis, doctrinae, plurimarum artium atque optimarum nota mihi sunt.\nitaque certo scio vos non petere sanguinem, sed parum attenditis. res enim eo spectat ut ea poena in qua adhuc Q. Ligarius sit non videamini esse contenti. quae est igitur alia praeter mortem? si enim est in exsilio, sicuti est, quid amplius postulatis? an, ne ignoscatur? hoc vero multo acerbius multoque durius. quodne nos petimus precibus ac lacrimis, strati ad pedes, non tam nostrae causae fidentes quam huius humanitati, id ne impetremus pugnabis, et in nostrum fletum inrumpes, et nos iacentis ad pedes supplicum voce prohibebis?\nsi, cum hoc domi faceremus, quod et fecimus et, ut spero, non frustra fecimus, tu repente inruisses et clamare coepisses C. Caesar, cave credas, cave ignoscas, cave te fratrum pro fratris salute obsecrantium misereat, nonne omnem humanitatem exuisses? quanto hoc durius, quod nos domi petimus, id a te in foro oppugnari et in tali miseria multorum perfugium misericordiae tolli? dicam plane, Caesar, quod sentio.\nsi in tanta tua fortuna lenitas tanta non esset, quam tu per te, per te, inquam, obtines—intellego quid loquar—, acerbissimo luctu redundaret ista victoria. quam multi enim essent de victoribus qui te crudelem esse vellent, cum etiam de victis reperiantur! quam multi qui cum a te ignosci nemini vellent, impedirent clementiam tuam, cum hi quibus ipsis ignovisti nolint te esse in alios misericordem!\nquod si probare Caesari possemus in Africa Ligarium omnino non fuisse, si honesto et misericordi mendacio saluti civi calamitoso esse vellemus, tamen hominis non esset in tanto discrimine et periculo civis refellere et coarguere nostrum mendacium, et, si esset alicuius, eius certe non esset qui in eadem causa et fortuna fuisset. sed tamen aliud est errare Caesarem nolle, aliud est nolle misereri. tum diceres: Caesar, cave credas: fuit in Africa, tulit arma contra te. nunc quid dicis? cave ignoscas. haec nec hominis nec ad hominem vox est. qua qui apud te, C. Caesar, utetur, suam citius abiciet humanitatem quam extorquebit tuam.\nac primus aditus et postulatio Tuberonis haec, ut opinor, fuit, velle se de Q. Ligari scelere dicere. non dubito quin admiratus sis, vel quod nullo de alio quisquam, vel quod is qui in eadem causa fuisset, vel quidnam novi sceleris adferret. scelus tu illud vocas, Tubero? cur? isto enim nomine illa adhuc causa caruit. Alii errorem appellant, alii timorem; qui durius, spem, cupiditatem, odium, pertinaciam; qui gravissime, temeritatem: scelus praeter te adhuc nemo. ac mihi quidem, si proprium et verum nomen nostri mali quaeritur, fatalis quaedam calamitas incidisse videtur et improvidas hominum mentis occupavisse, ut nemo mirari debeat humana consilia divina necessitate esse superata.\nliceat esse miseros—quamquam hoc victore esse non possumus; sed non loquor de nobis, de illis loquor qui occiderunt—fuerint cupidi, fuerint irati, fuerint pertinaces: sceleris vero crimine, furoris, parricidi liceat Cn. Pompeio mortuo, liceat multis aliis carere. quando hoc ex te quisquam, Caesar, audivit, aut tua quid aliud arma voluerunt nisi a te contumeliam propulsare? quid egit tuus invictus exercitus nisi uti suum ius tueretur et dignitatem tuam? quid? tu, cum pacem esse cupiebas, idne agebas ut tibi cum sceleratis an ut cum bonis civibus conveniret?\nmihi vero, Caesar, tua in me maxima merita tanta certe non viderentur, si me ut sceleratum a te conservatum putarem. quo modo autem tu de re publica bene meritus esses, cum tot sceleratos incolumi dignitate esse voluisses? secessionem tu illam existimavisti, Caesar, initio, non bellum, nec hostile odium, sed civile discidium, utrisque cupientibus rem publicam salvam, sed partim consiliis, partim studiis a communi utilitate aberrantibus. principum dignitas erat paene par, non par fortasse eorum qui sequebantur; causa tum dubia, quod erat aliquid in utraque parte quod probari posset; nunc melior ea iudicanda est quam etiam di adiuverunt. cognita vero clementia tua quis non eam victoriam probet in qua occiderit nemo nisi armatus?\nsed, ut omittam communem causam, veniamus ad nostram. utrum tandem existimas facilius fuisse, Tubero, Ligario ex Africa exire an vobis in Africam non venire? poteramusne, inquies, cum senatus censuisset? si me consulis, nullo modo; sed tamen Ligarium senatus idem legaverat. atque ille eo tempore paruit cum parere senatui necesse erat; vos tum paruistis cum paruit nemo qui noluit. reprehendo igitur? minime vero. neque enim licuit aliter vestro generi, nomini, familiae, disciplinae. sed hoc non concedo ut, quibus rebus gloriemini in vobis, easdem in aliis reprehendatis.\nTuberonis sors coniecta est ex senatus consulto, cum ipse non adesset, morbo etiam impediretur: statuerat excusari. haec ego novi propter omnis necessitudines quae mihi sunt cum L. Tuberone: domi una eruditi, militiae contubernales, post adfines, in omni vita familiares; magnum etiam vinculum quod isdem studiis semper usi sumus. scio Tuberonem domi manere voluisse: sed ita quidam agebant, ita rei publicae sanctissimum nomen opponebant ut, etiam si aliter sentiret, virorum tamen ipsorum pondus sustinere non posset.\ncessit auctoritati amplissimi viri vel potius paruit: una est profectus cum eis quorum erat una causa. tardius iter fecit; itaque in Africam venit iam occupatam. hinc in Ligarium crimen oritur vel ira potius. nam si crimen est voluisse, non minus magnum est vos Africam, arcem omnium provinciarum, natam ad bellum contra hanc urbem gerendum, obtinere voluisse quam aliquem se maluisse. atque is tamen aliquis Ligarius non fuit: Varus imperium se habere dicebat; fascis certe habebat.\nsed quoquo modo se illud habet, haec querela, Tubero, vestra quid valet? recepti in provinciam non sumus. quid, si essetis? Caesarine eam tradituri fuistis an contra Caesarem retenturi? vide quid licentiae, Caesar, nobis tua liberalitas det vel potius audaciae. si responderit Tubero, Africam, quo senatus eum sorsque miserat, tibi patrem suum traditurum fuisse, non dubitabo apud ipsum te cuius id eum facere interfuit gravissimis verbis eius consilium reprehendere. non enim, si tibi ea res grata fuisset, esset etiam approbata.\nsed iam hoc totum omitto, non ultra offendam tuas patientissimas auris quam ne Tubero quod numquam cogitavit facturus fuisse videatur. veniebatis igitur in provinciam, unam ex omnibus huic victoriae maxime infensam, in qua rex potentissimus inimicus huic causae, aliena voluntas conventus firmi atque magni. quaero: quid facturi fuistis? quamquam quid facturi fueritis dubitem, cum videam quid feceritis? prohibiti estis in provincia vestra pedem ponere et prohibiti summa cum iniuria.\nquo modo id tulistis? acceptae iniuriae querelam ad quem detulistis? nempe ad eum cuius auctoritatem secuti in societatem belli veneratis. quod si Caesaris causa in provinciam veniebatis, ad eum profecto exclusi provincia venissetis. venistis ad Pompeium. quae est ergo apud Caesarem querela, cum eum accusetis a quo queramini prohibitos vos contra Caesarem gerere bellum? atque in hoc quidem vel cum mendacio, si voltis, gloriemini per me licet, vos provinciam fuisse Caesari tradituros. etiam si a Varo et a quibusdam aliis prohibiti estis, ego tamen confitebor culpam esse Ligari qui vos tantae laudis occasione privarit.\nsed vide, quaeso, Caesar, constantiam ornatissimi viri L. Tuberonis, quam ego, quamvis ipse probarem, ut probo, tamen non commemorarem, nisi a te cognovissem in primis eam virtutem solere laudari. quae fuit igitur umquam in ullo homine tanta constantia? Constantiam dico; nescio an melius patientiam possim dicere. quotus enim istud quisque fecisset ut, a quibus partibus in dissensione civili non esset receptus, essetque etiam cum crudelitate reiectus, ad eas ipsas partis rediret? Magni cuiusdam animi atque eius viri quem de suscepta causa propositaque sententia nulla contumelia, nulla vis, nullum periculum posset depellere.\nut enim cetera paria Tuberoni cum Varo fuissent, honos, nobilitas, splendor, ingenium, quae nequaquam fuerunt, hoc certe praecipuum Tuberonis quod iusto cum imperio ex senatus consulto in provinciam suam venerat. hinc prohibitus non ad Caesarem ne iratus, non domum ne iners, non aliquam in regionem ne condemnare causam illam quam secutus esset videretur: in Macedoniam ad Cn. Pompei castra venit, in eam ipsam causam a qua erat reiectus iniuria.\nquid? cum ista res nihil commovisset eius animum ad quem veneratis, languidiore, credo, studio in causa fuistis; tantum modo in praesidiis eratis, animi vero a causa abhorrebant: an, ut fit in civilibus bellis—nec in vobis magis quam in reliquis; omnes enim vincendi studio tenebamur. pacis equidem semper auctor fui, sed tum sero; erat enim amentis, cum aciem videres, pacem cogitare. omnes, inquam, vincere volebamus; tu certe praecipue, qui in eum locum venisses ubi tibi esset pereundum, nisi vicisses. quamquam, ut nunc se res habet, non dubito quin hanc salutem anteponas illi victoriae.\nhaec ego non dicerem, Tubero, si aut vos constantiae vestrae aut Caesarem benefici sui paeniteret. nunc quaero utrum vestras iniurias an rei publicae persequamini. si rei publicae, quid de vestra in illa causa perseverantia respondebitis? si vestras, videte ne erretis qui Caesarem vestris inimicis iratum fore putetis, cum ignoverit suis.\nitaque num tibi videor in causa Ligari esse occupatus, num de eius facto dicere? quicquid dixi, ad unam summam referri volo vel humanitatis vel clementiae vel misericordiae.\ncausas, Caesar, egi multas equidem tecum, dum te in foro tenuit ratio honorum tuorum, certe numquam hoc modo: ignoscite, iudices; erravit, lapsus est, non putavit; si umquam posthac. ad parentem sic agi solet, ad iudices: non fecit, non cogitavit; falsi testes, fictum crimen. dic te, Caesar, de facto Ligari iudicem esse; quibus in praesidiis fuerit quaere: taceo, ne haec quidem conligo, quae fortasse valerent etiam apud iudicem: legatus ante bellum profectus, relictus in pace, bello oppressus, in eo ipso non acerbus, totus animo et studio tuus. ad iudicem sic, sed ego apud parentem loquor: erravi, temere feci, paenitet; ad clementiam tuam confugio, delicti veniam peto, ut ignoscatur oro. si nemo impetravit, adroganter: si plurimi, tu idem fer opem qui spem dedisti.\nan sperandi de Ligario causa non erit, cum mihi apud te locus sit etiam pro altero deprecandi? quamquam nec in hac oratione spes est posita causae nec in eorum studiis qui a te pro Ligario petunt tui necessarii. vidi enim et cognovi quid maxime spectares, cum pro alicuius salute multi laborarent: causas apud te rogantium gratiosiores esse quam voltus, neque te spectare quam tuus esset necessarius is qui te oraret, sed quam illius pro quo laboraret. itaque tribuis tu quidem tuis ita multa ut mihi beatiores illi videantur interdum qui tua liberalitate fruantur quam tu ipse qui illis tam multa concedas; sed video tamen apud te, ut dixi, causas valere plus quam preces, ab eisque te moveri maxime quorum iustissimum videas dolorem in petendo.\nin Q. Ligario conservando multis tu quidem gratum facies necessariis tuis, sed hoc, quaeso, considera, quod soles. possum fortissimos viros, Sabinos, tibi probatissimos, totumque agrum Sabinum, florem Italiae ac robur rei publicae, proponere. Nosti optime homines. animadverte horum omnium maestitiam et dolorem; huius T. Brocchi de quo non dubito quid existimes lacrimas squaloremque ipsius et fili vides.\nquid de fratribus dicam? noli, Caesar, putare de unius capite nos agere: aut tres Ligarii retinendi in civitate sunt aut tres ex civitate exterminandi. quodvis exsilium his est optatius quam patria, quam domus, quam di penates, illo uno exsulante. si fraterne, si pie, si cum dolore faciunt, moveant te horum lacrimae, moveat pietas, moveat germanitas; valeat tua vox illa quae vicit. te enim dicere audiebamus nos omnis adversarios putare, nisi qui nobiscum essent; te omnis qui contra te non essent tuos. videsne igitur hunc splendorem omnem, hanc Brocchorum domum, hunc L. Marcium, C. Caesetium, L. Corfidium, hos omnis equites Romanos qui adsunt veste mutata, non solum notos tibi verum etiam probatos viros. atque his irascebamur, hos requirebamus, his non nulli etiam minabantur. conserva igitur tuis suos ut, quem ad modum cetera quae dicta sunt a te, sic hoc verissimum reperiatur.\nquod si penitus perspicere posses concordiam Ligariorum, omnis fratres tecum iudicares fuisse. an potest quisquam dubitare quin, si Q. Ligarius in Italia esse potuisset, in eadem sententia futurus fuerit in qua fratres fuerunt? quis est qui horum consensum conspirantem et paene conflatum in hac prope aequalitate fraterna noverit qui hoc non sentiat, quidvis prius futurum fuisse quam ut hi fratres diversas sententias fortunasque sequerentur? voluntate igitur omnes tecum fuerunt: tempestate abreptus est unus qui, si consilio id fecisset, esset eorum similis quos tu tamen salvos esse voluisti.\nsed ierit ad bellum, dissenserit non a te solum verum etiam a fratribus: hi te orant tui. equidem, cum tuis omnibus negotiis interessem, memoria teneo qualis T. Ligarius quaestor urbanus fuerit erga te et dignitatem tuam. sed parum est me hoc meminisse: spero etiam te qui oblivisci nihil soles nisi iniurias—cum hoc est animi, tum etiam ingeni tui—te aliquid de huius illo quaestorio officio, etiam de aliis quibusdam quaestoribus reminiscentem recordari.\nhic igitur T. Ligarius, qui tum nihil egit aliud—neque enim haec divinabat—nisi ut tui se studiosum et bonum virum iudicares, nunc a te supplex fratris salutem petit. quam huius admonitus officio cum utrisque his dederis, tris fratres optimos et integerrimos non solum sibi ipsos neque his tot talibus viris neque nobis necessariis tuis sed etiam rei publicae condonaveris.\nfac igitur, quod de homine nobilissimo et clarissimo fecisti nuper in curia, nunc idem in foro de optimis et huic omni frequentiae probatissimis fratribus. ut concessisti illum senatui, sic da hunc populo, cuius voluntatem carissimam semper habuisti, et, si ille dies tibi gloriosissimus, populo Romano gratissimus fuit, noli, obsecro, dubitare, C. Caesar, similem illi gloriae laudem quam saepissime quaerere. nihil est tam populare quam bonitas, nulla de virtutibus tuis plurimis nec admirabilior nec gratior misericordia est.\nhomines enim ad deos nulla re propius accedunt quam salutem hominibus dando. nihil habet nec fortuna tua maius quam ut possis, nec natura melius quam ut velis servare quam plurimos. longiorem orationem causa forsitan postulet, tua certe natura breviorem. qua re cum utilius esse arbitrer te ipsum quam aut me aut quemquam loqui tecum, finem iam faciam: tantum te admonebo, si illi absenti salutem dederis, praesentibus te his daturum.\n","locs":[{"loc":"urn:cts:latinLit:phi0474.phi033:1","start":0,"length":740},{"loc":"urn:cts:latinLit:phi0474.phi033:2","start":740,"length":705},{"loc":"urn:cts:latinLit:phi0474.phi033:3","start":1445,"length":579},{"loc":"urn:cts:latinLit:phi0474.phi033:4","start":2024,"length":607},{"loc":"urn:cts:latinLit:phi0474.phi033:5","start":2631,"length":446},{"loc":"urn:cts:latinLit:phi0474.phi033:6","start":3077,"length":609},{"loc":"urn:cts:latinLit:phi0474.phi033:7","start":3686,"length":615},{"loc":"urn:cts:latinLit:phi0474.phi033:8","start":4301,"length":372},{"loc":"urn:cts:latinLit:phi0474.phi033:9","start":4673,"length":454},{"loc":"urn:cts:latinLit:phi0474.phi033:10","start":5127,"length":598},{"loc":"urn:cts:latinLit:phi0474.phi033:11","start":5725,"length":563},{"loc":"urn:cts:latinLit:phi0474.phi033:12","start":6288,"length":503},{"loc":"urn:cts:latinLit:phi0474.phi033:13","start":6791,"length":537},{"loc":"urn:cts:latinLit:phi0474.phi033:14","start":7328,"length":413},{"loc":"urn:cts:latinLit:phi0474.phi033:15","start":7741,"length":401},{"loc":"urn:cts:latinLit:phi0474.phi033:16","start":8142,"length":636},{"loc":"urn:cts:latinLit:phi0474.phi033:17","start":8778,"length":692},{"loc":"urn:cts:latinLit:phi0474.phi033:18","start":9470,"length":563},{"loc":"urn:cts:latinLit:phi0474.phi033:19","start":10033,"length":737},{"loc":"urn:cts:latinLit:phi0474.phi033:20","start":10770,"length":575},{"loc":"urn:cts:latinLit:phi0474.phi033:21","start":11345,"length":520},{"loc":"urn:cts:latinLit:phi0474.phi033:22","start":11865,"length":484},{"loc":"urn:cts:latinLit:phi0474.phi033:23","start":12349,"length":531},{"loc":"urn:cts:latinLit:phi0474.phi033:24","start":12880,"length":486},{"loc":"urn:cts:latinLit:phi0474.phi033:25","start":13366,"length":625},{"loc":"urn:cts:latinLit:phi0474.phi033:26","start":13991,"length":631},{"loc":"urn:cts:latinLit:phi0474.phi033:27","start":14622,"length":448},{"loc":"urn:cts:latinLit:phi0474.phi033:28","start":15070,"length":594},{"loc":"urn:cts:latinLit:phi0474.phi033:29","start":15664,"length":514},{"loc":"urn:cts:latinLit:phi0474.phi033:30","start":16178,"length":776},{"loc":"urn:cts:latinLit:phi0474.phi033:31","start":16954,"length":747},{"loc":"urn:cts:latinLit:phi0474.phi033:32","start":17701,"length":407},{"loc":"urn:cts:latinLit:phi0474.phi033:33","start":18108,"length":890},{"loc":"urn:cts:latinLit:phi0474.phi033:34","start":18998,"length":598},{"loc":"urn:cts:latinLit:phi0474.phi033:35","start":19596,"length":457},{"loc":"urn:cts:latinLit:phi0474.phi033:36","start":20053,"length":374},{"loc":"urn:cts:latinLit:phi0474.phi033:37","start":20427,"length":529},{"loc":"urn:cts:latinLit:phi0474.phi033:38","start":20956,"length":435}]}
{"id":"urn:cts:latinLit:phi0474.phi034.perseus-lat2","text":"cum in omnibus causis gravioribus, C. Caesar, initio dicendi commoveri soleam vehementius quam videtur vel usus vel aetas mea postulare, tum in hac causa ita multa me perturbant ut, quantum mea fides studi mihi adferat ad salutem regis Deiotari defendendam, tantum facultatis timor detrahat. primum dico pro capite fortunisque regis, quod ipsum, etsi non iniquum est in tuo dumtaxat periculo, tamen est ita inusitatum, regem reum capitis esse, ut ante hoc tempus non sit auditum.\ndeinde eum regem quem ornare antea cuncto cum senatu solebam pro perpetuis eius in nostram rem publicam meritis, nunc contra atrocissimum crimen cogor defendere. accedit ut accusatorum alterius crudelitate, alterius indignitate conturber. crudelis Castor, ne dicam sceleratum et impium, qui nepos avum in capitis discrimen adduxerit adulescentiaeque suae terrorem intulerit ei cuius senectutem tueri et tegere debebat, commendationemque ineuntis aetatis ab impietate et ab scelere duxerit; avi servum corruptum praemiis ad accusandum dominum impulerit, a legatorum pedibus abduxerit.\nfugitivi autem dominum accusantis et dominum absentem et dominum amicissimum nostrae rei publicae cum os videbam, cum verba audiebam, non tam adflictam regiam condicionem dolebam quam de fortunis communibus extimescebam. nam cum more maiorum de servo in dominum ne tormentis quidem quaeri liceat, in qua quaestione dolor elicere veram vocem possit etiam ab invito, exortus est servus qui, quem in eculeo appellare non posset, eum accuset solutus.\nperturbat me, C. Caesar, etiam illud interdum quod tamen, cum te penitus recognovi, timere desino: re enim iniquum est, sed tua sapientia fit aequissimum. nam dicere apud eum de facinore contra cuius vitam consilium facinoris inisse arguare, cum per se ipsum consideres, grave est; nemo enim fere est qui sui periculi iudex non sibi se aequiorem quam reo praebeat. sed tua, Caesar, praestans singularisque natura hunc mihi metum minuit. non enim tam timeo quid tu de rege Deiotaro, quam intellego quid de te ceteros velis iudicare.\nmoveor etiam loci ipsius insolentia, quod tantam causam quanta nulla umquam in disceptatione versata est dico intra domesticos parietes, dico extra conventum et eam frequentiam in qua oratorum studia niti solent: in tuis oculis, in tuo ore voltuque acquiesco, te unum intueor, ad te unum omnis spectat oratio: quae mihi ad spem obtinendae veritatis gravissima sunt, ad motum animi et ad omnem impetum dicendi contentionemque leviora.\nhanc enim, C. Caesar, causam si in foro dicerem eodem audiente et disceptante te, quantam mihi alacritatem populi Romani concursus adferret! quis enim civis ei regi non faveret cuius omnem aetatem in populi Romani bellis consumptam esse meminisset? spectarem curiam, intuerer forum, caelum denique testarer ipsum. sic, cum et deorum immortalium et populi Romani et senatus beneficia in regem Deiotarum recordarer, nullo modo mihi deesse posset oratio.\nquae quoniam angustiora parietes faciunt actioque maximae causae debilitatur loco, tuum est, Caesar, qui pro multis saepe dixisti, quid mihi nunc animi sit ad te ipsum referre, quo facilius cum aequitas tua tum audiendi diligentia minuat hanc perturbationem meam.\nsed ante quam de accusatione ipsa dico, de accusatorum spe pauca dicam; qui cum videantur neque ingenio neque usu atque exercitatione rerum valere, tamen ad hanc causam non sine aliqua spe et cogitatione venerunt.\niratum te regi Deiotaro fuisse non erant nescii; adfectum illum quibusdam incommodis et detrimentis propter offensionem animi tui meminerant, teque cum huic iratum, tum sibi amicum esse cognoverant, quodque apud ipsum te de tuo periculo dicerent, fore putabant ut in exulcerato animo facile fictum crimen insideret. quam ob rem hoc nos primum metu, Caesar, per fidem et constantiam et clementiam tuam libera, ne residere in te ullam partem iracundiae suspicemur. per dexteram istam te oro quam regi Deiotaro hospes hospiti porrexisti, istam, inquam, dexteram non tam in bellis neque in proeliis quam in promissis et fide firmiorem. tu illius domum inire, tu vetus hospitium renovare voluisti; te eius di penates acceperunt, te amicum et placatum Deiotari regis arae focique viderunt.\ncum facile orari, Caesar, tum semel exorari soles. nemo umquam te placavit inimicus qui ullas resedisse in te simultatis reliquias senserit. quamquam cui sunt inauditae cum Deiotaro querelae tuae? numquam tu illum accusavisti ut hostem, sed ut amicum officio parum functum, quod propensior in Cn. Pompei amicitiam fuisset quam in tuam: cui tamen ipsi rei veniam te daturum fuisse dicebas, si tum auxilia Pompeio vel si etiam filium misisset, ipse aetatis excusatione usus esset.\nita cum maximis eum rebus liberares, perparvam culpam relinquebas. itaque non solum in eum non animadvertisti sed omni metu liberavisti, hospitem agnovisti, regem reliquisti. neque enim ille odio tui progressus, sed errore communi lapsus est. is rex quem senatus hoc nomine saepe honorificentissimis decretis appellavisset, quique illum ordinem ab adulescentia gravissimum sanctissimumque duxisset, isdem rebus est perturbatus homo longinquus et alienigena quibus nos in media re publica nati semperque versati.\ncum audiret senatus consentientis auctoritate arma sumpta, consulibus, praetoribus, tribunis plebis, nobis imperatoribus rem publicam defendendam datam, movebatur animo et vir huic imperio amicissimus de salute populi Romani extimescebat, in qua etiam suam esse inclusam videbat. in summo tamen timore quiescendum esse arbitrabatur. maxime vero perturbatus est, ut audivit consules ex Italia profugisse, omnis consularis—sic enim ei nuntiabatur—cunctum senatum, totam Italiam effusam. talibus enim nuntiis et rumoribus patebat ad orientem via nec ulli veri subsequebantur. nihil ille de condicionibus tuis, nihil de studio concordiae et pacis, nihil de conspiratione audiebat certorum hominum contra dignitatem tuam. quae cum ita essent, tamen usque eo se tenuit quoad a Cn. Pompeio legati ad eum litteraeque venerunt.\nignosce, ignosce, Caesar, si eius viri auctoritati rex Deiotarus cessit quem nos omnes secuti sumus; ad quem cum di atque homines omnia ornamenta congessissent, tum tu ipse plurima et maxima. nec enim, si tuae res gestae ceterorum laudibus obscuritatem attulerunt, idcirco Cn. Pompei memoriam amisimus. quantum nomen illius fuerit, quantae opes, quanta in omni genere bellorum gloria, quanti honores populi Romani, quanti senatus, quanti tui, quis ignorat? tanto ille superiores vicerat gloria quanto tu omnibus praestitisti. itaque Cn. Pompei bella, victorias, triumphos, consulatus admirantes numerabamus: tuos enumerare non possumus.\nad eum igitur rex Deiotarus venit hoc misero fatalique bello quem antea iustis hostilibusque bellis adiuverat, quocum erat non hospitio solum verum etiam familiaritate coniunctus, et venit vel rogatus ut amicus, vel arcessitus ut socius, vel evocatus ut is qui senatui parere didicisset: postremo venit ut ad fugientem, non ut ad insequentem, id est ad periculi, non ad victoriae societatem. itaque Pharsalico proelio facto a Pompeio discessit; spem infinitam persequi noluit; vel officio si quid debuerat, vel errori si quid nescierat, satis factum esse duxit; domum se contulit, teque Alexandrinum bellum gerente utilitatibus tuis paruit.\nille exercitum Cn. Domiti, amplissimi viri, suis tectis et copiis sustentavit; ille Ephesum ad eum quem tu ex tuis fidelissimum et probatissimum omnibus delegisti pecuniam misit; ille iterum, ille tertio auctionibus factis pecuniam dedit qua ad bellum uterere; ille corpus suum periculo obiecit, tecumque in acie contra Pharnacem fuit tuumque hostem esse duxit suum. quae quidem a te in eam partem accepta sunt, Caesar, ut eum amplissimo regis honore et nomine adfeceris.\nis igitur non modo a te periculo liberatus sed etiam honore amplissimo ornatus, arguitur domi te suae interficere voluisse: quod tu, nisi eum furiosissimum iudicas, suspicari profecto non potes. ut enim omittam cuius tanti sceleris fuerit in conspectu deorum penatium necare hospitem, cuius tantae importunitatis omnium gentium atque omnis memoriae clarissimum lumen exstinguere, cuius ferocitatis victorem orbis terrae non extimescere, cuius tam inhumani et ingrati animi, a quo rex appellatus esset, in eo tyrannum inveniri—ut haec omittam, cuius tanti furoris fuit omnis reges, quorum multi erant finitimi, omnis liberos populos, omnis socios, omnis provincias, omnia denique omnium arma contra se unum excitare? quonam ille modo cum regno, cum domo, cum coniuge, cum carissimo filio distractus esset, tanto scelere non modo perfecto sed etiam cogitato?\nat, credo, haec homo inconsultus et temerarius non videbat. quis consideratior illo, quis tectior, quis prudentior? quamquam hoc loco Deiotarum non tam ingenio et prudentia quam fide et religione vitae defendendum puto. nota tibi est hominis probitas, C. Caesar, noti mores, nota constantia. cui porro qui modo populi Romani nomen audivit, Deiotari integritas, gravitas, virtus, fides non audita est? quod igitur facinus nec in hominem imprudentem caderet propter metum praesentis exiti, nec in facinerosum, nisi esset idem amentissimus, id vos et a viro optimo et ab homine minime stulto cogitatum esse confingitis?\nat quam non modo non credibiliter, sed ne suspiciose quidem! cum inquit Blucium venisses et domum regis hospitis tui devertisses, locus erat quidam in quo erant ea composita quibus te rex munerari constituerat. huc te e balneo, prius quam accumberes, ducere volebat. erant enim armati ut te interficerent in eo ipso loco conlocati. en crimen, en causa, cur regem fugitivus, dominum servus accuset. ego mehercules, Caesar, initio, cum est ad me ita causa delata, Phidippum medicum, servum regium, qui cum legatis missus esset, ab isto adulescente esse corruptum, hac sum suspicione percussus: medicum indicem subornavit; finget videlicet aliquod crimen veneni. etsi a veritate longe, tamen a consuetudine criminandi non multum res abhorrebat.\nquid ait medicus? nihil de veneno. at id fieri potuit primum occultius in potione, in cibo; deinde etiam impunius fit quod, cum est factum, negari potest. si palam te interemisset, omnium in se gentium non solum odia sed etiam arma convertisset: si veneno, Iovis illius hospitalis numen numquam celare potuisset, homines fortasse celasset. quod igitur et conari occultius et efficere cautius potuit, id tibi et medico callido et servo, ut putabat, fideli non credidit: de armis, de ferro, de insidiis celare te noluit?\nat quam festive crimen contexitur! tua te inquit eadem quae saepe fortuna servavit: negavisti tum te inspicere velle. quid postea? an Deiotarus, re illo tempore non perfecta, continuo dimisit exercitum? nullus erat alius insidiandi locus? at eodem te, cum cenavisses, rediturum dixeras, itaque fecisti. Horam unam aut duas eodem loco armatos, ut conlocati fuerant, retineri magnum fuit? cum in convivio comiter et iucunde fuisses, tum illuc isti, ut dixeras: quo in loco Deiotarum talem erga te cognovisti qualis rex Attalus in P. Africanum fuit, cui magnificentissima dona, ut scriptum legimus, usque ad Numantiam misit ex Asia, quae Africanus inspectante exercitu accepit. quod cum praesens Deiotarus regio animo et more fecisset, tu in cubiculum discessisti.\nobsecro, Caesar, repete illius temporis memoriam, pone ante oculos illum diem, voltus hominum te intuentium atque admirantium recordare. num quae trepidatio, num qui tumultus, num quid nisi modeste, nisi quiete, nisi ex hominis gravissimi et sanctissimi disciplina? quid igitur causae excogitari potest cur te lautum voluerit, cenatum noluerit occidere?\nin posterum inquit diem distulit ut, cum in castellum ventum esset, ibi cogitata perficeret. non video causam loci mutandi, sed tamen acta res criminose est. cum inquit vomere post cenam te velle dixisses, in balneum te ducere coeperunt: ibi enim erant insidiae. at te eadem tua fortuna servavit: in cubiculo malle dixisti. di te perduint, fugitive! ita non modo nihili et improbus, sed fatuus et amens es. quid? ille signa aenea in balneo posuerat, quae e balneo in cubiculum transire non possent? habes crimina insidiarum: nihil enim dixit amplius. horum inquit eram conscius. quid tum? ita ille demens erat ut eum quem conscium tanti sceleris habebat ab se dimitteret, Romam etiam mitteret ubi et inimicissimum sciret esse nepotem suum et C. Caesarem cui fecisset insidias, praesertim cum is unus esset qui posset de absente se indicare?\net fratres meos, inquit, quod erant conscii, in vincla coniecit. cum igitur eos vinciret quos secum habebat, te solutum Romam mittebat qui eadem scires quae illos scire dicis?\nreliqua pars accusationis duplex fuit: una regem in speculis semper fuisse, cum a te animo esset alieno, altera exercitum eum contra te magnum comparasse. de exercitu dicam breviter, ut cetera. numquam eas copias rex Deiotarus habuit quibus inferre bellum populo Romano posset, sed quibus finis suos ab excursionibus et latrociniis tueretur et imperatoribus nostris auxilia mitteret. atque antea quidem maiores copias alere poterat; nunc exiguas vix tueri potest.\nat misit ad nescio quem Caecilium: sed eos quos misit, quod ire noluerunt, in vincla coniecit. non quaero quam veri simile sit aut non habuisse regem quos mitteret aut eos qui missi essent non paruisse, aut, qui dicto audientes in tanta re non fuissent, eos vinctos potius quam necatos. sed tamen cum ad Caecilium mittebat, utrum causam illam victam esse nesciebat an Caecilium istum magnum hominem putabat? quem profecto is qui optime nostros homines novit vel quia non nosset vel si nosset, contemneret.\naddit etiam illud, equites non optimos misisse. credo, Caesar, nihil ad tuum equitatum, sed misit ex eis quos habuit electos. ait nescio quem ex eo numero servum iudicatum. non arbitror, non audivi: sed in eo, etiam si accidisset, culpam regis nullam fuisse arbitrarer.\nalieno autem a te animo quo modo? speravit, credo, difficilis tibi Alexandreae fore exitus propter regionum naturam et fluminis. at eo tempore ipso pecuniam dedit, exercitum aluit, ei quem Asiae praefeceras nulla in re defuit; tibi victori non solum ad hospitium sed ad periculum etiam atque ad aciem praesto fuit.\nsecutum bellum est Africanum. graves de te rumores, qui etiam furiosum illum Caecilium excitaverunt. quo tum rex animo, qui auctionatus sit seseque spoliare maluerit quam tibi pecuniam non subministrare. at eo inquit tempore ipso Nicaeam Ephesumque mittebat qui rumores Africanos exciperent et celeriter ad se referrent. itaque cum esset ei nuntiatum Domitium naufragio perisse, te in castello circumsederi, de Domitio dixit versum Graecum eadem sententia qua etiam nos habemus Latinum: pereant amici, dum inimici una intercidant. quod ille, si tibi esset inimicissimus, numquam tamen dixisset: ipse enim mansuetus, versus immanis. qui autem Domitio poterat esse amicus, qui tibi esset inimicus? tibi porro inimicus cur esset a quo, cum vel interfici belli lege potuisset, regem et se et filium suum constitutos esse meminisset?\nquid deinde? furcifer quo progreditur? ait hac laetitia Deiotarum elatum vino se obruisse in convivioque nudum saltavisse. quae crux huic fugitivo potest satis supplici adferre? Deiotarum saltantem quisquam aut ebrium vidit umquam? omnes sunt in illo rege virtutes, quod te, Caesar, ignorare non arbitror, sed praecipue singularis et admiranda frugalitas: etsi hoc verbo scio laudari reges non solere. Frugi hominem dici non multum habet laudis in rege: fortem, iustum, severum, gravem, magni animi, largum, beneficum, liberalem: hae sunt regiae laudes, illa privata est. ut volet quisque, accipiat: ego tamen frugalitatem, id est modestiam et temperantiam, virtutem maximam iudico. haec in illo est ab ineunte aetate cum a cuncta Asia, cum a magistratibus legatisque nostris, tum ab equitibus Romanis qui in Asia negotiati sunt perspecta et cognita.\nmultis ille quidem gradibus officiorum erga rem publicam nostram ad hoc regium nomen ascendit; sed tamen quicquid a bellis populi Romani vacabat, cum hominibus nostris consuetudines, amicitias, res rationesque iungebat, ut non solum tetrarches nobilis sed etiam optimus pater familias et diligentissimus agricola et pecuarius haberetur. qui igitur adulescens nondum tanta gloria praeditus nihil umquam nisi severissime et gravissime fecerit, is ea existimatione eaque aetate saltavit?\nimitari, Castor, potius avi mores disciplinamque debebas quam optimo et clarissimo viro fugitivi ore male dicere. quod si saltatorem avum habuisses neque eum virum unde pudoris pudicitiaeque exempla peterentur, tamen hoc maledictum minime in illam aetatem conveniret. quibus ille studiis ab ineunte aetate se imbuerat, non saltandi, sed bene ut armis, optime ut equis uteretur, ea tamen illum cuncta iam aetate defecerant. itaque Deiotarum cum plures in equum sustulissent, quod haerere in eo senex posset, admirari solebamus: hic vero adulescens qui meus in Cilicia miles, in Graecia commilito fuit, cum in illo nostro exercitu equitaret cum suis delectis equitibus quos una cum eo ad Pompeium pater miserat, quos concursus facere solebat, quam se iactare, quam ostentare, quam nemini in illa causa studio et cupiditate concedere!\ntum vero exercitu amisso ego, qui pacis semper auctor, post Pharsalicum autem proelium suasor fuissem armorum non ponendorum, sed abiciendorum, hunc ad meam auctoritatem non potui adducere, quod et ipse ardebat studio illius belli et patri satis faciendum arbitrabatur. felix ista domus quae non impunitatem solum adepta sit sed etiam accusandi licentiam: calamitosus Deiotarus qui et ab eo qui in isdem castris fuerit, et non modo apud te sed etiam a suis accusetur! vos vestra secunda fortuna, Castor, non potestis sine propinquorum calamitate esse contenti?\nsint sane inimicitiae, quae esse non debebant—rex enim Deiotarus vestram familiam abiectam et obscuram e tenebris in lucem evocavit: quis tuum patrem ante quis esset quam cuius gener esset audivit?—sed quamvis ingrate et impie necessitudinis nomen repudiaretis, tamen inimicitias hominum more gerere poteratis, non ficto crimine insectari, non expetere vitam, non capitis arcessere. esto: concedatur haec quoque acerbitatis et odi magnitudo: adeone ut omnia vitae salutisque communis atque etiam humanitatis iura violentur? servum sollicitare verbis, spe promissisque corrumpere, abducere domum, contra dominum armare, hoc est non uni propinquo, sed omnibus familiis nefarium bellum indicere. nam ista corruptela servi si non modo impunita fuerit sed etiam a tanta auctoritate approbata, nulli parietes nostram salutem, nullae leges, nulla iura custodient. Vbi enim id quod intus est atque nostrum impune evolare potest contraque nos pugnare, fit in dominatu servitus, in servitute dominatus.\nO tempora, o mores! Cn. Domitius ille quem nos pueri consulem, censorem, pontificem maximum vidimus, cum tribunus plebis M. Scaurum principem civitatis in iudicium populi vocavisset Scaurique servus ad eum clam domum venisset et crimina in dominum delaturum se esse dixisset, prendi hominem iussit ad Scaurumque deduci. vide quid intersit, etsi inique Castorem cum Domitio comparo: sed tamen ille inimico servum remisit, tu ab avo abduxisti; ille incorruptum audire noluit, tu corrupisti; ille adiutorem servum contra dominum repudiavit, tu etiam accusatorem adhibuisti. at semel iste est corruptus a vobis.\nnonne, cum esset perductus et cum tecum fuisset, refugit ad legatos? nonne ad hunc Cn. Domitium venit? nonne audiente hoc Ser. Sulpicio, clarissimo viro, qui tum casu apud Domitium cenabat, et hoc T. Torquato, optimo adulescente, se a te corruptum, tuis promissis in fraudem impulsum esse confessus est? quae est ista tam impotens, tam crudelis, tam immoderata inhumanitas? idcirco in hanc urbem venisti ut huius urbis iura et exempla corrumperes domesticaque immanitate nostrae civitatis humanitatem inquinares?\nat quam acute conlecta crimina! Blesamius inquit,—eius enim nomine, optimi viri nec tibi ignoti, male dicebat tibi—ad regem inquit scribere solebat te in invidia esse, tyrannum existimari, statua inter reges posita animos hominum vehementer offensos, plaudi tibi non solere. nonne intellegis, Caesar, ex urbanis malevolorum sermunculis haec ab istis esse conlecta? Blesamius tyrannum Caesarem scriberet? multorum enim capita civium viderat, multos iussu Caesaris vexatos, verberatos, necatos, multas adflictas et eversas domos, armatis militibus refertum forum! quae semper in civili victoria sensimus, ea te victore non vidimus.\nsolus, inquam, es, C. Caesar, cuius in victoria ceciderit nemo nisi armatus. et quem nos liberi in summa populi Romani libertate nati non modo non tyrannum sed etiam clementissimum in victoria ducimus, is Blesamio qui vivit in regno tyrannus videri potest? nam de statua quis queritur, una praesertim, cum tam multas videat? valde enim invidendum est eius statuis cuius tropaeis non invidemus. nam si locus adfert invidiam, nullus est ad statuam quidem rostris clarior. de plausu autem quid respondeam? qui nec desideratus umquam in te est et non numquam obstupefactis hominibus ipsa admiratione compressus est et fortasse eo praetermissus quia nihil volgare te dignum videri potest.\nnihil a me arbitror praeteritum, sed aliquid ad extremam partem causae reservatum. id autem aliquid quid est? te ut plane Deiotaro reconciliet oratio mea. non enim iam metuo ne illi tu suscenseas; illud vereor ne tibi illum suscensere aliquid suspicere: quod abest longissime, mihi crede, Caesar. quid enim retineat per te meminit, non quid amiserit; neque se a te multatum arbitratur, sed, cum existimares multis tibi multa esse tribuenda, quo minus a se qui in altera parte fuisset ea sumeres non recusavit.\netenim si Antiochus Magnus ille, rex Asiae, cum, postea quam a L. Scipione devictus Tauro tenus regnare iussus est, omnem hanc Asiam quae est nunc nostra provincia amisisset, dicere est solitus benigne sibi a populo Romano esse factum, quod nimis magna procuratione liberatus modicis regni terminis uteretur, potest multo facilius hoc se Deiotarus consolari. ille enim furoris multam sustulerat, hic erroris. omnia tu Deiotaro, Caesar, tribuisti, cum et ipsi et filio nomen regium concessisti. hoc nomine retento atque servato nullum beneficium populi Romani, nullum iudicium de se senatus imminutum putat. Magno animo et erecto est, nec umquam succumbet inimicis, ne fortunae quidem.\nmulta se arbitratur et peperisse ante factis et habere in animo atque virtute, quae nullo modo possit amittere. quae enim fortuna aut quis casus aut quae tanta possit iniuria omnium imperatorum de Deiotaro decreta delere? ab omnibus est enim is ornatus qui, postea quam in castris esse potuit per aetatem, in Asia, Cappadocia, Ponto, Cilicia, Syria bella gesserunt: senatus vero iudicia de illo tam multa tamque honorifica, quae publicis populi Romani litteris monumentisque consignata sunt, quae umquam vetustas obruet aut quae tanta delebit oblivio? quid de virtute eius dicam, de magnitudine animi, gravitate, constantia? quae omnes docti atque sapientes summa, quidam etiam bona sola esse dixerunt, eisque non modo ad bene sed etiam ad beate vivendum contentam esse virtutem.\nhaec ille reputans et dies noctesque cogitans non modo tibi non suscenset—esset enim non solum ingratus sed etiam amens—, verum omnem tranquillitatem et quietem senectutis refert acceptam clementiae tuae. quo quidem animo cum antea fuit, tum non dubito quin tuis litteris, quarum exemplum legi, quas ad eum Tarracone huic Blesamio dedisti, se magis etiam erexerit ab omnique sollicitudine abstraxerit. iubes enim eum bene sperare et bono esse animo, quod scio te non frustra scribere solere. memini enim isdem fere verbis ad me te scribere meque tuis litteris bene sperare non frustra esse iussum.\nlaboro equidem regis Deiotari causa quocum mihi amicitiam res publica conciliavit, hospitium voluntas utriusque coniunxit, familiaritatem consuetudo attulit, summam vero necessitudinem magna eius officia in me et in exercitum meum effecerunt: sed cum de illo laboro, tum de multis amplissimis viris quibus semel ignotum a te esse oportet, nec tuum beneficium in dubium vocari, nec haerere in animis hominum sollicitudinem sempiternam, nec accidere ut quisquam te timere incipiat eorum qui sint semel a te liberati timore.\nnon debeo, Caesar, quod fieri solet in tantis periculis, temptare ecquonam modo dicendo misericordiam tuam commovere possim. nihil opus est. occurrere solet ipsa supplicibus et calamitosis, nullius oratione evocata. propone tibi duos reges et id animo contemplare quod oculis non potes: dabis profecto id misericordiae quod iracundiae denegasti. multa sunt monumenta clementiae tuae, sed maxime eorum incolumitates quibus salutem dedisti. quae si in privatis gloriosa sunt, multo magis commemorabuntur in regibus. semper regium nomen in hac civitate sanctum fuit, sociorum vero regum et amicorum sanctissimum.\nquod nomen hi reges ne amitterent te victore timuerunt, retentum vero et a te confirmatum posteris etiam suis tradituros se esse confidunt. corpora sua pro salute regum suorum hi legati regii tradunt, Hieras et Blesamius et Antigonus, tibi nobisque omnibus iam diu noti, eademque fide et virtute praeditus Dorylaus, qui nuper cum Hiera legatus est ad te missus, cum regum amicissimi, tum tibi etiam, ut spero, probati.\nexquire de Blesamio num quid ad regem contra dignitatem tuam scripserit. Hieras quidem causam omnem suscipit et criminibus illis pro rege se supponit reum. memoriam tuam implorat, qua vales plurimum; negat umquam se a te in Deiotari tetrarchia pedem discessisse; in primis finibus tibi praesto se fuisse dicit, usque ad ultimos prosecutum; cum e balneo exisses, tecum se fuisse, cum illa munera inspexisses cenatus, cum in cubiculo recubuisses; eandemque adsiduitatem tibi se praebuisse postridie.\nquam ob rem si quid eorum quae obiecta sunt cogitatum sit, non recusat quin id suum facinus iudices. Quocirca, C. Caesar, velim existimes hodierno die sententiam tuam aut cum summo dedecore miserrimam pestem importaturam esse regibus aut incolumem famam cum salute: quorum alterum optare illorum crudelitatis est, alterum conservare clementiae tuae.\n","locs":[{"loc":"urn:cts:latinLit:phi0474.phi034:1","start":0,"length":480},{"loc":"urn:cts:latinLit:phi0474.phi034:2","start":480,"length":584},{"loc":"urn:cts:latinLit:phi0474.phi034:3","start":1064,"length":447},{"loc":"urn:cts:latinLit:phi0474.phi034:4","start":1511,"length":532},{"loc":"urn:cts:latinLit:phi0474.phi034:5","start":2043,"length":434},{"loc":"urn:cts:latinLit:phi0474.phi034:6","start":2477,"length":452},{"loc":"urn:cts:latinLit:phi0474.phi034:7","start":2929,"length":478},{"loc":"urn:cts:latinLit:phi0474.phi034:8","start":3407,"length":784},{"loc":"urn:cts:latinLit:phi0474.phi034:9","start":4191,"length":479},{"loc":"urn:cts:latinLit:phi0474.phi034:10","start":4670,"length":512},{"loc":"urn:cts:latinLit:phi0474.phi034:11","start":5182,"length":819},{"loc":"urn:cts:latinLit:phi0474.phi034:12","start":6001,"length":637},{"loc":"urn:cts:latinLit:phi0474.phi034:13","start":6638,"length":641},{"loc":"urn:cts:latinLit:phi0474.phi034:14","start":7279,"length":472},{"loc":"urn:cts:latinLit:phi0474.phi034:15","start":7751,"length":857},{"loc":"urn:cts:latinLit:phi0474.phi034:16","start":8608,"length":617},{"loc":"urn:cts:latinLit:phi0474.phi034:17","start":9225,"length":742},{"loc":"urn:cts:latinLit:phi0474.phi034:18","start":9967,"length":519},{"loc":"urn:cts:latinLit:phi0474.phi034:19","start":10486,"length":762},{"loc":"urn:cts:latinLit:phi0474.phi034:20","start":11248,"length":354},{"loc":"urn:cts:latinLit:phi0474.phi034:21","start":11602,"length":841},{"loc":"urn:cts:latinLit:phi0474.phi034:22","start":12443,"length":640},{"loc":"urn:cts:latinLit:phi0474.phi034:23","start":13083,"length":506},{"loc":"urn:cts:latinLit:phi0474.phi034:24","start":13589,"length":585},{"loc":"urn:cts:latinLit:phi0474.phi034:25","start":14174,"length":829},{"loc":"urn:cts:latinLit:phi0474.phi034:26","start":15003,"length":851},{"loc":"urn:cts:latinLit:phi0474.phi034:27","start":15854,"length":485},{"loc":"urn:cts:latinLit:phi0474.phi034:28","start":16339,"length":832},{"loc":"urn:cts:latinLit:phi0474.phi034:29","start":17171,"length":561},{"loc":"urn:cts:latinLit:phi0474.phi034:30","start":17732,"length":993},{"loc":"urn:cts:latinLit:phi0474.phi034:31","start":18725,"length":608},{"loc":"urn:cts:latinLit:phi0474.phi034:32","start":19333,"length":513},{"loc":"urn:cts:latinLit:phi0474.phi034:33","start":19846,"length":630},{"loc":"urn:cts:latinLit:phi0474.phi034:34","start":20476,"length":684},{"loc":"urn:cts:latinLit:phi0474.phi034:35","start":21160,"length":510},{"loc":"urn:cts:latinLit:phi0474.phi034:36","start":21670,"length":685},{"loc":"urn:cts:latinLit:phi0474.phi034:37","start":22355,"length":780},{"loc":"urn:cts:latinLit:phi0474.phi034:38","start":23135,"length":598},{"loc":"urn:cts:latinLit:phi0474.phi034:39","start":23733,"length":522},{"loc":"urn:cts:latinLit:phi0474.phi034:40","start":24255,"length":610},{"loc":"urn:cts:latinLit:phi0474.phi034:41","start":24865,"length":419},{"loc":"urn:cts:latinLit:phi0474.phi034:42","start":25284,"length":498},{"loc":"urn:cts:latinLit:phi0474.phi034:43","start":25782,"length":350}]}
{"id":"urn:cts:latinLit:phi0474.phi035.perseus-lat2","text":"ante quam de re publica, patres conscripti, dicam ea quae dicenda hoc tempore arbitror, exponam vobis breviter consilium et profectionis et reversionis meae. ego cum sperarem aliquando ad vestrum consilium auctoritatemque rem publicam esse revocatam, manendum mihi statuebam quasi in vigilia quadam consulari ac senatoria. nec vero usquam discedebam nec a re publica deiciebam oculos ex eo die quo in aedem telluris convocati sumus. in quo templo, quantum in me fuit, ieci fundamenta pacis Atheniensiumque renovavi vetus exemplum; Graecum etiam verbum usurpavi quo tum in sedandis discordiis usa erat civitas illa, atque omnem memoriam discordiarum oblivione sempiterna delendam censui.\npraeclara tum oratio M. Antoni, egregia etiam voluntas; pax denique per eum et per liberos eius cum praestantissimis civibus confirmata est. atque his principiis reliqua consentiebant. ad deliberationes eas quas habebat domi de re publica principes civitatis adhibebat; ad hunc ordinem res optimas deferebat; nihil tum nisi quod erat notum omnibus in C. Caesaris commentariis reperiebatur; summa constantia ad ea quae quaesita erant respondebat.\nnum qui exsules restituti? Vnum aiebat, praeterea neminem. num immunitates datae? ‘nullae’ respondebat. adsentiri etiam nos Ser. Sulpicio, clarissimo viro, voluit, ne qua tabula post Idus Martias ullius decreti Caesaris aut benefici figeretur. multa praetereo eaque praeclara; ad singulare enim M. Antoni factum festinat oratio. dictaturam, quae iam vim regiae potestatis obsederat, funditus ex re publica sustulit; de qua ne sententias quidem diximus. scriptum senatus consultum quod fieri vellet attulit, quo recitato auctoritatem eius summo studio secuti sumus eique amplissimis verbis per senatus consultum gratias egimus.\nlux quaedam videbatur oblata non modo regno, quod pertuleramus, sed etiam regni timore sublato, magnumque pignus ab eo rei publicae datum, se liberam civitatem esse velle, cum dictatoris nomen, quod saepe iustum fuisset, propter perpetuae dictaturae recentem memoriam funditus ex re publica sustulisset.\nliberatus periculo caedis paucis post diebus senatus; uncus impactus est fugitivo illi qui in Mari nomen invaserat. atque haec omnia communiter cum conlega; alia porro propria Dolabellae quae, nisi conlega afuisset, credo eis futura fuisse communia. nam cum serperet in urbe infinitum malum idque manaret in dies latius, idemque bustum in foro facerent qui illam insepultam sepulturam effecerant, et cotidie magis magisque perditi homines cum sui similibus servis tectis ac templis urbis minarentur, talis animadversio fuit Dolabellae cum in audacis sceleratosque servos, tum in impuros et nefarios liberos, talisque eversio illius exsecratae columnae ut mihi mirum videatur tam valde reliquum tempus ab illo uno die dissensisse.\necce enim Kalendis Iuniis, quibus ut adessemus edixerant, mutata omnia: nihil per senatum, multa et magna per populum et absente populo et invito. consules designati negabant se audere in senatum venire; patriae liberatores urbe carebant ea cuius a cervicibus iugum servile deiecerant, quos tamen ipsi consules in contionibus et in omni sermone laudabant. veterani qui appellabantur, quibus hic ordo diligentissime caverat, non ad conservationem earum rerum quas habebant, sed ad spem novarum praedarum incitabantur. quae cum audire mallem quam videre haberemque ius legationis liberum, ea mente discessi ut adessem Kalendis Ianuariis, quod initium senatus cogendi fore videbatur.\nexposui, patres conscripti, profectionis consilium: nunc reversionis, quae plus admirationis habet, breviter exponam. cum Brundisium iterque illud quod tritum in Graeciam est non sine causa vitavissem, Kalendis Sextilibus veni Syracusas, quod ab ea urbe transmissio in Graeciam laudabatur: quae tamen urbs mihi coniunctissima plus una me nocte cupiens retinere non potuit. veritus sum ne meus repentinus ad meos necessarios adventus suspicionis aliquid adferret, si essem commoratus. cum autem me ex Sicilia ad Leucopetram, quod est promunturium agri Regini, venti detulissent, ab eo loco conscendi ut transmitterem; nec ita multum provectus reiectus austro sum in eum ipsum locum unde conscenderam.\nCumque intempesta nox esset mansissemque in villa P. Valeri, comitis et familiaris mei, postridieque apud eundem ventum exspectans manerem, municipes Regini complures ad me venerunt, ex eis quidam Roma recentes: a quibus primum accipio M. Antoni contionem, quae mihi ita placuit ut ea lecta de reversione primum coeperim cogitare. nec ita multo post edictum Bruti adfertur et Cassi, quod quidem mihi, fortasse quod eos plus etiam rei publicae quam familiaritatis gratia diligo, plenum aequitatis videbatur. addebant praeterea—fit enim plerumque ut ei qui boni quid volunt adferre adfingant aliquid quo faciant id quod nuntiant laetius—rem conventuram: Kalendis senatum frequentem fore; Antonium, repudiatis malis suasoribus, remissis provinciis Galliis, ad auctoritatem senatus esse rediturum.\ntum vero tanta sum cupiditate incensus ad reditum ut mihi nulli neque remi neque venti satis facerent, non quo me ad tempus occursurum non putarem, sed ne tardius quam cuperem rei publicae gratularer. atque ego celeriter Veliam devectus Brutum vidi: quanto meo dolore non dico. turpe mihi ipsi videbatur in eam urbem me audere reverti ex qua Brutus cederet, et ibi velle tuto esse ubi ille non posset. neque vero illum similiter atque ipse eram commotum esse vidi. erectus enim maximi ac pulcherrimi facti sui conscientia nihil de suo casu, multa de vestro querebatur.\nexque eo primum cognovi quae Kalendis Sextilibus in senatu fuisset L. Pisonis oratio: qui quamquam parum erat—id enim ipsum a Bruto audieram—a quibus debuerat adiutus, tamen et Bruti testimonio—quo quid potest esse gravius?—et omnium praedicatione quos postea vidi magnam mihi videbatur gloriam consecutus. hunc igitur ut sequerer properavi quem praesentes non sunt secuti, non ut proficerem aliquid—nec enim sperabam id nec praestare poteram—sed ut, si quid mihi humanitus accidisset—multa autem impendere videntur praeter naturam etiam praeterque fatum—huius tamen diei vocem testem rei publicae relinquerem meae perpetuae erga se voluntatis.\nquoniam utriusque consili causam, patres conscripti, probatam vobis esse confido, prius quam de re publica dicere incipio, pauca querar de hesterna M. Antoni iniuria: cui sum amicus, idque me non nullo eius officio debere esse prae me semper tuli. quid tandem erat causae cur die hesterno in senatum tam acerbe cogerer? solusne aberam, an non saepe minus frequentes fuistis, an ea res agebatur ut etiam aegrotos deferri oporteret? Hannibal, credo, erat ad portas aut de Pyrrhi pace agebatur, ad quam causam etiam Appium illum et caecum et senem delatum esse memoriae proditum est.\nde supplicationibus referebatur, quo in genere senatores deesse non solent. coguntur enim non pignoribus, sed eorum de quorum honore agitur gratia; quod idem fit, cum de triumpho refertur. ita sine cura consules sunt ut paene liberum sit senatori non adesse. qui cum mihi mos notus esset cumque e via languerem et mihimet displicerem, misi pro amicitia qui hoc ei diceret. at ille vobis audientibus cum fabris se domum meam venturum esse dixit. nimis iracunde hoc quidem et valde intemperanter. cuius enim malefici tanta ista poena est ut dicere in hoc ordine auderet se publicis operis disturbaturum publice ex senatus sententia aedificatam domum? quis autem umquam tanto damno senatorem coegit? aut quid est ultra pignus aut multam? quod si scisset quam sententiam dicturus essem, remisisset aliquid profecto de severitate cogendi.\nan me censetis, patres conscripti, quod vos inviti secuti estis, decreturum fuisse, ut parentalia cum supplicationibus miscerentur, ut inexpiabiles religiones in rem publicam inducerentur, ut decernerentur supplicationes mortuo? nihil dico cui. fuerit ille L. Brutus qui et ipse dominatu regio rem publicam liberavit et ad similem virtutem et simile factum stirpem iam prope in quingentesimum annum propagavit: adduci tamen non possem ut quemquam mortuum coniungerem cum deorum immortalium religione; ut, cuius sepulcrum usquam exstet ubi parentetur, ei publice supplicetur. ego vero eam sententiam dixissem ut me adversus populum Romanum, si qui accidisset gravior rei publicae casus, si bellum, si morbus, si fames, facile possem defendere; quae partim iam sunt, partim timeo ne impendeant. sed hoc ignoscant di immortales velim et populo Romano qui id non probat, et huic ordini qui decrevit invitus.\nquid? de reliquis rei publicae malis licetne dicere? mihi vero licet et semper licebit dignitatem tueri, mortem contemnere. potestas modo veniendi in hunc locum sit: dicendi periculum non recuso. atque utinam, patres conscripti, Kalendis Sextilibus adesse potuissem! non quo profici potuerit aliquid, sed ne unus modo consularis, quod tum accidit, dignus illo honore, dignus re publica inveniretur. qua quidem ex re magnum accipio dolorem, homines amplissimis populi Romani beneficiis usos L. Pisonem ducem optimae sententiae non secutos. idcircone nos populus Romanus consules fecit ut in altissimo gradu dignitatis locati rem publicam pro nihilo haberemus? non modo voce nemo L. Pisoni consulari sed ne voltu quidem adsensus est.\nquae, malum, est ista voluntaria servitus? fuerit quaedam necessaria; neque ego hoc ab omnibus eis desidero qui sententiam consulari loco dicunt. Alia causa est eorum quorum silentio ignosco; alia eorum, quorum vocem requiro. quos quidem doleo in suspicionem populo Romano venire non metu, quod ipsum esset turpe, sed alium alia de causa deesse dignitati suae. qua re primum maximas gratias et ago et habeo Pisoni, qui non quid efficere posset in re publica cogitavit, sed quid facere ipse deberet. deinde a vobis, patres conscripti, peto ut, etiam si sequi minus audebitis orationem atque auctoritatem meam, benigne me tamen, ut fecistis adhuc, audiatis.\nprimum igitur acta Caesaris servanda censeo, non quo probem—quis enim id quidem potest?—sed quia rationem habendam maxime arbitror pacis atque oti. vellem adesset M. Antonius, modo sine advocatis—sed, ut opinor, licet ei minus valere, quod mihi heri per illum non licuit—doceret me vel potius vos, patres conscripti, quem ad modum ipse Caesaris acta defenderet. an in commentariolis et chirographis et libellis se uno auctore prolatis, ne prolatis quidem sed tantum modo dictis, acta Caesaris firma erunt: quae ille in aes incidit, in quo populi iussa perpetuasque leges esse voluit, pro nihilo habebuntur?\nequidem existimo nihil tam esse in actis Caesaris quam leges Caesaris. an, si cui quid ille promisit, id erit fixum quod idem facere non potuit? ut multis multa promissa non fecit: quae tamen multo plura illo mortuo reperta sunt quam a vivo beneficia per omnis annos tributa et data. sed ea non muto, non moveo: summo studio illius praeclara acta defendo. pecunia utinam ad Opis maneret! cruenta illa quidem, sed his temporibus, quoniam eis quorum est non redditur, necessaria. quamquam ea quoque sit effusa, si ita in actis fuit.\necquid est quod tam proprie dici possit actum eius qui togatus in re publica cum potestate imperioque versatus sit quam lex? quaere acta Gracchi: leges Semproniae proferentur; quaere Sullae: Corneliae. quid? Pompei tertius consulatus in quibus actis constitit? nempe in legibus. de Caesare ipso si quaereres quidnam egisset in urbe et in toga, leges multas responderet se et praeclaras tulisse, chirographa vero aut mutaret aut non daret aut, si dedisset, non istas res in actis suis duceret. sed haec ipsa concedo; quibusdam etiam in rebus coniveo; in maximis vero rebus, id est in legibus, acta Caesaris dissolvi ferendum non puto.\nquae lex melior, utilior, optima etiam re publica saepius flagitata quam ne praetoriae provinciae plus quam annum neve plus quam biennium consulares obtinerentur? hac lege sublata videnturne vobis posse Caesaris acta servari? quid? lege quae promulgata est de tertia decuria nonne omnes iudiciariae leges Caesaris dissolvuntur? et vos acta Caesaris defenditis qui leges eius evertitis? Nisi forte, si quid memoriae causa rettulit in libellum, id numerabitur in actis et, quamvis iniquum et inutile sit, defendetur: quod ad populum centuriatis comitiis tulit, id in actis Caesaris non habebitur.\nat quae est ista tertia decuria? ‘centurionum’ inquit. quid? isti ordini iudicatus lege Iulia, etiam ante Pompeia, Aurelia non patebat? ‘census praefiniebatur,’ inquit. non centurioni quidem solum sed equiti etiam Romano; itaque viri fortissimi atque honestissimi qui ordines duxerunt res et iudicant et iudicaverunt. ‘non quaero’ inquit ‘istos: quicumque ordinem duxit, iudicet.’ at si ferretis quicumque equo meruisset, quod est lautius, nemini probaretis; in iudice enim spectari et fortuna debet et dignitas. ‘non quaero’ inquit ‘ista: addo etiam iudices manipularis ex legione alaudarum. aliter enim nostri negant posse se salvos esse.’ O contumeliosum honorem eis quos ad iudicandum nec opinantis vocatis! hic enim est legis index ut ei res in tertia decuria iudicent qui libere iudicare non audeant. in quo quantus error est, di immortales! eorum qui istam legem excogitaverunt! Vt enim quisque sordidissimus videbitur, ita libentissime severitate iudicandi sordis suas eluet laborabitque ut honestis decuriis potius dignus videatur quam in turpem iure coniectus.\naltera promulgata lex est ut et de vi et maiestatis damnati ad populum provocent, si velint. haec utrum tandem lex est an legum omnium dissolutio? quis est enim hodie cuius intersit istam legem manere? nemo reus est legibus illis, nemo quem futurum putemus. armis enim gesta numquam profecto in iudicium vocabuntur. ‘at res popularis.’ Vtinam quidem aliquid velletis esse populare! omnes enim iam cives de rei publicae salute una et mente et voce consentiunt. quae est igitur ista cupiditas legis eius ferendae quae turpitudinem summam habeat, gratiam nullam? quid enim turpius quam qui maiestatem populi Romani minuerit per vim, eum damnatum iudicio ad eam ipsam vim reverti propter quam sit iure damnatus?\nsed quid plura de lege disputo? quasi vero id agatur ut quisquam provocet: id agitur, id fertur ne quis omnino umquam istis legibus reus fiat. quis enim aut accusator tam amens reperietur qui reo condemnato obici se multitudini conductae velit, aut iudex qui reum damnare audeat, ut ipse ad operas mercennarias statim protrahatur? non igitur provocatio ista lege datur, sed duae maxime salutares leges quaestionesque tolluntur. quid est aliud hortari adulescentis ut turbulenti, ut seditiosi, ut perniciosi cives velint esse? quam autem ad pestem furor tribunicius impelli non poterit his duabus quaestionibus de vi et maiestate sublatis?\nquid, quod obrogatur legibus Caesaris, quae iubent ei qui de vi itemque ei qui maiestatis damnatus sit aqua et igni interdici? quibus cum provocatio datur, nonne acta Caesaris rescinduntur? quae quidem ego, patres conscripti, qui illa numquam probavi, tamen ita conservanda concordiae causa arbitratus sum ut non modo, quas vivus leges Caesar tulisset, infirmandas hoc tempore non putarem, sed ne illas quidem quas post mortem Caesaris prolatas esse et fixas videtis.\nde exsilio reducti a mortuo; civitas data non solum singulis sed nationibus et provinciis universis a mortuo; immunitatibus infinitis sublata vectigalia a mortuo. ergo haec uno, verum optimo auctore domo prolata defendimus: eas leges quas ipse nobis inspectantibus recitavit, pronuntiavit, tulit, quibus latis gloriabatur eisque legibus rem publicam contineri putabat, de provinciis, de iudiciis, eas, inquam, Caesaris leges nos qui defendimus acta Caesaris evertendas putamus?\nac de his tamen legibus quae promulgatae sunt saltem queri possumus: de eis quae iam latae dicuntur ne illud quidem licuit. illae enim sine ulla promulgatione latae sunt ante quam scriptae. quaero autem quid sit cur aut ego aut quisquam vestrum, patres conscripti, bonis tribunis plebi leges malas metuat. paratos habemus qui intercedant; paratos qui rem publicam religione defendant: vacui metu esse debemus. ‘quas tu mihi’ inquit ‘intercessiones, quas religiones?’ eas scilicet quibus rei publicae salus continetur. ‘neglegimus ista et nimis antiqua ac stulta ducimus: forum saepietur; omnes claudentur aditus; armati in praesidiis multis locis conlocabuntur.’ quid tum?\nquod ita erit gestum, id lex erit? et in aes incidi iubebitis, credo, illa legitima: consules populum iure rogaverunt—hocine a maioribus accepimus ius rogandi?—populusque iure scivit. qui populus? isne qui exclusus est? quo iure? an eo quod vi et armis omne sublatum est? atque haec dico de futuris, quod est amicorum ante dicere ea quae vitari possint: quae si facta non erunt, refelletur oratio mea. loquor de legibus promulgatis, de quibus est integrum vobis, demonstro vitia: tollite! denuntio vim: arma removete!\nirasci quidem vos mihi, Dolabella, pro re publica dicenti non oportebit. quamquam te quidem id facturum non arbitror—novi facilitatem tuam—conlegam tuum aiunt in hac sua fortuna quae bona ipsi videtur—mihi, ne gravius quippiam dicam, avorum et avunculi sui consulatum si imitaretur, fortunatior videretur—sed eum iracundum audio esse factum. video autem quam sit odiosum habere eundem iratum et armatum, cum tanta praesertim gladiorum sit impunitas: sed proponam ius, ut opinor, aequum, quod M. Antonium non arbitror repudiaturum. ego, si quid in vitam eius aut in mores cum contumelia dixero, quo minus mihi inimicissimus sit non recusabo; sin consuetudinem meam quam in re publica semper habui tenuero, id est si libere quae sentiam de re publica dixero, primum deprecor ne irascatur; deinde, si hoc non impetro, peto ut sic irascatur ut civi. armis utatur, si ita necesse est, ut dicit, sui defendendi causa: eis qui pro re publica quae ipsis visa erunt dixerint ista arma ne noceant. quid hac postulatione dici potest aequius?\nquod si, ut mihi a quibusdam eius familiaribus dictum est, omnis eum quae habetur contra voluntatem eius oratio graviter offendit, etiam si nulla inest contumelia, feremus amici naturam. sed idem illi ita mecum loquuntur: ‘non idem tibi adversario Caesaris licebit quod Pisoni socero,’ et simul admonent quiddam quod cavebimus: ‘nec erit iustior in senatum non veniendi morbi causa quam mortis..\nsed per deos immortalis!â€”te enim intuens, Dolabella, qui es mihi carissimus, non possum de utriusque vestrum errore reticere. credo enim vos nobilis homines magna quaedam spectantis non pecuniam, ut quidam nimis creduli suspicantur, quae semper ab amplissimo quoque clarissimoque contempta est, non opes violentas et populo Romano minime ferendam potentiam, sed caritatem civium et gloriam concupivisse. est autem gloria laus recte factorum magnorumque in rem publicam fama meritorum, quae cum optimi cuiusque, tum etiam multitudinis testimonio comprobatur.\ndicerem, Dolabella, qui recte factorum fructus esset, nisi te praeter ceteros paulisper esse expertum viderem. quem potes recordari in vita inluxisse tibi diem laetiorem quam cum expiato foro, dissipato concursu impiorum, principibus sceleris poena adfectis, urbe incendio et caedis metu liberata te domum recepisti? cuius ordinis, cuius generis, cuius denique fortunae studia tum laudi et gratulationi tuae se non obtulerunt? quin mihi etiam, quo auctore te in his rebus uti arbitrabantur, et gratias boni viri agebant et tuo nomine gratulabantur. recordare, quaeso, Dolabella, consensum illum theatri, cum omnes earum rerum obliti propter quas fuerant tibi offensi significarent se beneficio novo memoriam veteris doloris abiecisse.\nhanc tu, P. Dolabella,— magno loquor cum dolore—hanc tu, inquam, potuisti aequo animo tantam dignitatem deponere? tu autem, M. Antoni, —absentem enim appello—unum illum diem quo in aede telluris senatus fuit non omnibus his mensibus quibus te quidam multum a me dissentientes beatum putant anteponis? quae fuit oratio de concordia! quanto metu senatus, quanta sollicitudine civitas tum a te liberata est cum conlegam tuum, depositis inimicitiis, oblitus auspiciorum a te ipso augure populi Romani nuntiatorum, illo primum die conlegam tibi esse voluisti; cum tuus parvus filius in Capitolium a te missus pacis obses fuit!\nquo senatus die laetior, quo populus Romanus? qui quidem nulla in contione umquam frequentior fuit. tum denique liberati per viros fortissimos videbamur, quia, ut illi voluerant, libertatem pax consequebatur. proximo, altero, tertio, denique reliquis consecutis diebus non intermittebas quasi donum aliquod cotidie adferre rei publicae; maximum autem illud quod dictaturae nomen sustulisti. haec inusta est a te, a te, inquam, mortuo Caesari nota ad ignominiam sempiternam. Vt enim propter unius M. Manli scelus decreto gentis Manliae neminem patricium Manlium Marcum vocari licet, sic tu propter unius dictatoris odium nomen dictatoris funditus sustulisti.\nnum te, cum haec pro salute rei publicae tanta gessisses, fortunae tuae, num amplitudinis, num claritatis, num gloriae paenitebat? Vnde igitur subito tanta ista mutatio? non possum adduci ut suspicer te pecunia captum. licet quod cuique libet loquatur, credere non est necesse. nihil enim umquam in te sordidum, nihil humile cognovi. quamquam solent domestici depravare non numquam; sed novi firmitatem tuam. atque utinam ut culpam, sic etiam suspicionem vitare potuisses! illud magis vereor ne ignorans verum iter gloriae gloriosum putes plus te unum posse quam omnis et metui a civibus tuis quam diligi malis. quod si ita putas, totam ignoras viam gloriae. Carum esse civem, bene de re publica mereri, laudari, coli, diligi gloriosum est; metui vero et in odio esse invidiosum, detestabile, imbecillum, caducum.\nquod videmus etiam in fabula illi ipsi qui ‘oderint, dum metuant’ dixerit perniciosum fuisse. Vtinam, M. Antoni, avum tuum meminisses! de quo tamen audisti multa ex me eaque saepissime. Putasne illum immortalitatem mereri voluisse, ut propter armorum habendorum licentiam metueretur? illa erat vita, illa secunda fortuna, libertate esse parem ceteris, principem dignitate. itaque, ut omittam res avi tui prosperas, acerbissimum eius supremum diem malim quam L. Cinnae dominatum, a quo ille crudelissime est interfectus.\nsed quid oratione te flectam? si enim exitus C. Caesaris efficere non potest ut malis carus esse quam metui, nihil cuiusquam proficiet nec valebit oratio. quem qui beatum fuisse putant, miseri ipsi sunt. beatus est nemo qui ea lege vivit ut non modo impune sed etiam cum summa interfectoris gloria interfici possit. qua re flecte te, quaeso, et maiores tuos respice atque ita guberna rem publicam ut natum esse te cives tui gaudeant: sine quo nec beatus nec carus nec iucundus quisquam esse omnino potest.\npopuli quidem Romani iudicia multa ambo habetis, quibus vos non satis moveri permoleste fero. quid enim gladiatoribus clamores innumerabilium civium? quid populi versus? quid Pompei statuae plausus infiniti? quid duobus tribunis plebis qui vobis adversantur? parumne haec significant incredibiliter consentientem populi Romani universi voluntatem? quid? Apollinarium ludorum plausus vel testimonia potius et iudicia populi Romani parum magna vobis videbantur? O beatos illos qui, cum adesse ipsis propter vim armorum non licebat, aderant tamen et in medullis populi Romani ac visceribus haerebant! Nisi forte Accio tum plaudi et sexagesimo post anno palmam dari, non Bruto putabatis, qui ludis suis ita caruit ut in illo apparatissimo spectaculo studium populus Romanus tribueret absenti, desiderium liberatoris sui perpetuo plausu et clamore leniret.\nequidem is sum qui istos plausus, cum popularibus civibus tribuerentur, semper contempserim; idemque cum a summis, mediis, infimis, cum denique ab universis hoc idem fit, cumque ei qui ante sequi populi consensum solebant fugiunt, non plausum illum, sed iudicium puto. sin haec leviora vobis videntur quae sunt gravissima, num etiam hoc contemnitis quod sensistis tam caram populo Romano vitam A. Hirti fuisse? satis erat enim probatum illum esse populo Romano, ut est; iucundum amicis, in quo vincit omnis; carum suis, quibus est ipse carissimus: tantam tamen sollicitudinem bonorum, tantum timorem omnium in quo meminimus? certe in nullo.\nquid igitur? hoc vos, per deos immortalis! quale sit non interpretamini? quid? eos de vestra vita cogitare non censetis quibus eorum quos sperant rei publicae consulturos vita tam cara sit?\ncepi fructum, patres conscripti, reversionis meae, quoniam et ea dixi, ut quicumque casus consecutus esset, exstaret constantiae meae testimonium, et sum a vobis benigne ac diligenter auditus. quae potestas si mihi saepius sine meo vestroque periculo fiet, utar: si minus, quantum potero, non tam mihi me quam rei publicae reservabo. mihi fere satis est quod vixi vel ad aetatem vel ad gloriam: huc si quid accesserit, non tam mihi quam vobis reique publicae accesserit.\nquonam meo fato, patres conscripti, fieri dicam ut nemo his annis viginti rei publicae fuerit hostis qui non bellum eodem tempore mihi quoque indixerit? nec vero necesse est quemquam a me nominari: vobiscum ipsi recordamini. mihi poenarum illi plus quam optarem dederunt: te miror, Antoni, quorum facta imitere, eorum exitus non perhorrescere. atque hoc in aliis minus mirabar. nemo enim illorum inimicus mihi fuit voluntarius: omnes a me rei publicae causa lacessiti. tu ne verbo quidem violatus, ut audacior quam Catilina, furiosior quam Clodius viderere, ultro me maledictis lacessisti, tuamque a me alienationem commendationem tibi ad impios civis fore putavisti.\nquid putem? contemptumne me? non video nec in vita nec in gratia nec in rebus gestis nec in hac mea mediocritate ingeni quid despicere possit Antonius. an in senatu facillime de me detrahi posse credidit? qui ordo clarissimis civibus bene gestae rei publicae testimonium multis, mihi uni conservatae dedit. an decertare mecum voluit contentione dicendi? hoc quidem est beneficium. quid enim plenius, quid uberius quam mihi et pro me et contra Antonium dicere? illud profecto: non existimavit sui similibus probari posse se esse hostem patriae, nisi mihi esset inimicus.\ncui prius quam de ceteris rebus respondeo, de amicitia quam a me violatam esse criminatus est, quod ego gravissimum crimen iudico, pauca dicam.\ncontra rem suam me nescio quando venisse questus est. an ego non venirem contra alienum pro familiari et necessario, non venirem contra gratiam non virtutis spe, sed aetatis flore conlectam, non venirem contra iniuriam quam iste intercessoris iniquissimi beneficio obtinuit, non iure praetorio? sed hoc idcirco commemoratum a te puto ut te infimo ordini commendares, cum omnes te recordarentur libertini generum et liberos tuos nepotes Q. Fadi, libertini hominis, fuisse. at enim te in disciplinam meam tradideras—nam ita dixisti—domum meam ventitaras. ne tu, si id fecisses, melius famae, melius pudicitiae tuae consuluisses. sed neque fecisti nec, si cuperes, tibi id per C. Curionem facere licuisset.\nauguratus petitionem mihi te concessisse dixisti. O incredibilem audaciam, o impudentiam praedicandam! quo enim tempore me augurem a toto conlegio expetitum Cn. Pompeius et Q. Hortensius nominaverunt—nec enim licebat a pluribus nominari—tu nec solvendo eras nec te ullo modo nisi eversa re publica incolumem fore putabas. poteras autem eo tempore auguratum petere cum in Italia Curio non esset, aut tum cum es factus unam tribum sine Curione ferre potuisses? cuius etiam familiares de vi condemnati sunt, quod tui nimis studiosi fuissent.\nat beneficio sum tuo usus. quo? quamquam illud ipsum quod commemoras semper prae me tuli: malui me tibi debere confiteri quam cuiquam minus prudenti non satis gratus videri. sed quo beneficio? quod me Brundisi non occideris? quem ipse victor qui tibi, ut tute gloriari solebas, detulerat ex latronibus suis principatum, salvum esse voluisset, in Italiam ire iussisset, eum tu occideres? fac potuisse. quod est aliud, patres conscripti, beneficium latronum nisi ut commemorare possint eis se dedisse vitam quibus non ademerint? quod si esset beneficium, numquam qui illum interfecerunt a quo erant conservati, quos tu ipse clarissimos viros soles appellare, tantam essent gloriam consecuti. quale autem beneficium est quod te abstinueris nefario scelere? qua in re non tam iucundum mihi videri debuit non interfectum me a te quam miserum te id impune facere potuisse.\nsed sit beneficium, quando quidem maius accipi a latrone nullum potuit: in quo potes me dicere ingratum? an de interitu rei publicae queri non debui, ne in te ingratus viderer? at in illa querela misera quidem et luctuosa, sed mihi pro hoc gradu in quo me senatus populusque Romanus conlocavit necessaria, quid est dictum a me cum contumelia, quid non moderate, quid non amice? quod quidem cuius temperantiae fuit, de M. Antonio querentem abstinere maledicto, praesertim cum tu reliquias rei publicae dissipavisses, cum domi tuae turpissimo mercatu omnia essent venalia, cum leges eas quae numquam promulgatae essent et de te et a te latas confiterere, cum auspicia augur, intercessionem consul sustulisses, cum esses foedissime stipatus armatis, cum omnis impuritates impudica in domo cotidie susciperes vino lustrisque confectus.\nat ego, tamquam mihi cum M. Crasso contentio esset, quocum multae et magnae fuerunt, non cum uno gladiatore nequissimo, de re publica graviter querens de homine nihil dixi. itaque hodie perficiam ut intellegat quantum a me beneficium tum acceperit. at etiam litteras, quas me sibi misisse diceret, recitavit homo et humanitatis expers et vitae communis ignarus. quis enim umquam qui paulum modo bonorum consuetudinem nosset, litteras ad se ab amico missas offensione aliqua interposita in medium protulit palamque recitavit? quid est aliud tollere ex vita vitae societatem, tollere amicorum conloquia absentium? quam multa ioca solent esse in epistulis quae, prolata si sint, inepta videantur, quam multa seria neque tamen ullo modo divolganda!\nsit hoc inhumanitatis: stultitiam incredibilem videte. quid habes quod mihi opponas, homo diserte, ut mustelae tamen Seio et Tironi Numisio videris? qui cum hoc ipso tempore stent cum gladiis in conspectu senatus, ego quoque te disertum putabo, si ostenderis quo modo sis eos inter sicarios defensurus. sed quid opponas tandem, si negem me umquam ad te istas litteras misisse? quo me teste convincas? an chirographo? in quo habes scientiam quaestuosam. qui possis? sunt enim librari manu. iam invideo magistro tuo, qui te tanta mercede quantam iam proferam nihil sapere doceat.\nquid enim est minus non dico oratoris, sed hominis quam id obicere adversario quod ille si verbo negarit longius progredi non possit qui obiecerit? at ego non nego, teque in isto ipso convinco non inhumanitatis solum sed etiam amentiae. quod enim verbum in istis litteris est non plenum humanitatis, offici, benevolentiae? omne autem crimen tuum est quod de te in his litteris non male existimem, quod scribam tamquam ad civem, tamquam ad bonum virum, non tamquam ad sceleratum et latronem. at ego tuas litteras, etsi iure poteram a te lacessitus, tamen non proferam: quibus petis ut tibi per me liceat quendam de exsilio reducere, adiurasque id te invito me non esse facturum; idque a me impetras. quid enim me interponerem audaciae tuae, quam neque auctoritas huius ordinis neque existimatio populi Romani neque leges ullae possent coercere?\nverum tamen quid erat quod me rogares, si erat is de quo rogabas Caesaris lege reductus? sed videlicet meam gratiam voluit esse, in quo ne ipsius quidem ulla esse poterat lege lata.\nsed cum mihi, patres conscripti, et pro me aliquid et in M. Antonium multa dicenda sint, alterum peto a vobis ut me pro me dicentem benigne, alterum ipse efficiam ut, contra illum cum dicam, attente audiatis. simul illud oro: si meam cum in omni vita tum in dicendo moderationem modestiamque cognostis, ne me hodie, cum isti, ut provocavit, respondero, oblitum esse putetis mei. non tractabo ut consulem: ne ille quidem me ut consularem. etsi ille nullo modo consul, vel quod ita vivit vel quod ita rem publicam gerit vel quod ita factus est; ego sine ulla controversia consularis.\nVt igitur intellegeretis qualem ipse se consulem profiteretur, obiecit mihi consulatum meum. qui consulatus verbo meus, patres conscripti, re vester fuit. quid enim ego constitui, quid gessi, quid egi nisi ex huius ordinis consilio, auctoritate, sententia? haec tu homo sapiens, non solum eloquens, apud eos quorum consilio sapientiaque gesta sunt ausus es vituperare? quis autem meum consulatum praeter te et P. Clodium qui vituperaret inventus est? cuius quidem tibi fatum, sicuti C. Curioni, manet, quoniam id domi tuae est quod fuit illorum utrique fatale.\nnon placet M. Antonio consulatus meus. at placuit P. Servilio, ut eum primum nominem ex illius temporis consularibus qui proxime est mortuus; placuit Q. Catulo, cuius semper in hac re publica vivet auctoritas; placuit duobus Lucullis, M. Crasso, Q. Hortensio, C. Curioni, C. Pisoni, M'. Glabrioni, M'. Lepido, L. Volcatio, C. Figulo, D. Silano, L. Murenae, qui tum erant consules designati; placuit idem quod consularibus M. Catoni, qui cum multa vita excedens providit, tum quod te consulem non vidit. maxime vero consulatum meum Cn. Pompeius probavit qui, ut me primum decedens ex Syria vidit, complexus et gratulans meo beneficio patriam se visurum esse dixit. sed quid singulos commemoro? frequentissimo senatui sic placuit ut esset nemo qui mihi non ut parenti gratias ageret, qui mihi non vitam suam, fortunas, liberos, rem publicam referret acceptam.\nsed quoniam illis quos nominavi tot et talibus viris res publica orbata est, veniamus ad vivos qui duo de consularium numero reliqui sunt. L. Cotta, vir summo ingenio summaque prudentia, rebus eis gestis quas tu reprehendis supplicationem decrevit verbis amplissimis, eique illi ipsi quos modo nominavi consulares senatusque cunctus adsensus est; qui honos post conditam hanc urbem habitus est togato ante me nemini.\nL. Caesar, avunculus tuus, qua oratione, qua constantia, qua gravitate sententiam dixit in sororis suae virum, vitricum tuum! hunc tu cum auctorem et praeceptorem omnium consiliorum totiusque vitae debuisses habere, vitrici te similem quam avunculi maluisti. huius ego alienus consiliis consul usus sum: tu, sororis filius, ecquid ad eum umquam de re publica rettulisti? at ad quos refert? di immortales! ad eos scilicet quorum nobis etiam dies natales audiendi sunt. hodie non descendit Antonius.\ncur? dat nataliciam in hortis. cui? neminem nominabo: putate tum Phormioni alicui, tum Gnathoni, tum etiam Ballioni. O foeditatem hominis flagitiosam, o impudentiam, nequitiam, libidinem non ferendam! tu cum principem senatorem, civem singularem tam propinquum habeas, ad eum de re publica nihil referas, referas ad eos qui suam rem nullam habent, tuam exhauriunt? tuus videlicet salutaris consulatus, perniciosus meus. adeone pudorem cum pudicitia perdidisti ut hoc in eo templo dicere ausus sis in quo ego senatum illum qui quondam florens orbi terrarum praesidebat consulebam, tu homines perditissimos cum gladiis conlocavisti?\nat etiam ausus es—quid autem est quod tu non audeas?—clivum Capitolinum dicere me consule plenum servorum armatorum fuisse. Vt illa, credo, nefaria senatus consulta fierent, vim adferebam senatui. O miser, sive illa tibi nota non sunt—nihil enim boni nosti—sive sunt, qui apud talis viros tam impudenter loquare! quis enim eques Romanus, quis praeter te adulescens nobilis, quis ullius ordinis qui se civem esse meminisset, cum senatus in hoc templo esset, in clivo Capitolino non fuit, quis nomen non dedit? quamquam nec scribae sufficere nec tabulae nomina illorum capere potuerunt.\netenim cum homines nefarii de patriae parricidio confiterentur, consciorum indiciis, sua manu, voce paene litterarum coacti se urbem inflammare, civis trucidare, vastare Italiam, delere rem publicam consensisse, quis esset qui ad salutem communem defendendam non excitaretur, praesertim cum senatus populusque Romanus haberet ducem, qualis si qui nunc esset, tibi idem quod illis accidit contigisset? ad sepulturam corpus vitrici sui negat a me datum. hoc vero ne P. quidem Clodius dixit umquam: quem, quia iure ei inimicus fui, doleo a te omnibus vitiis iam esse superatum.\nqui autem tibi venit in mentem redigere in memoriam nostram te domi P. Lentuli esse educatum? an verebare ne non putaremus natura te potuisse tam improbum evadere, nisi accessisset etiam disciplina? tam autem eras excors ut tota in oratione tua tecum ipse pugnares, non modo non cohaerentia inter se diceres, sed maxime diiuncta atque contraria, ut non tanta mecum quanta tibi tecum esset contentio. vitricum tuum fuisse in tanto scelere fatebare, poena adfectum querebare. ita quod proprie meum est laudasti; quod totum est senatus reprehendisti. nam comprehensio sontium mea, animadversio senatus fuit. homo disertus non intellegit eum quem contra dicit laudari a se; eos apud quos dicit vituperari.\niam illud cuius est, non dico audaciae—cupit enim se audacem—sed, quod minime volt, stultitiae, qua vincit omnis, clivi Capitolini mentionem facere, cum inter subsellia nostra versentur armati, cum in hac cella Concordiae, di immortales! in qua me consule salutares sententiae dictae sunt, quibus ad hanc diem viximus, cum gladiis homines conlocati stent? accusa senatum; accusa equestrem ordinem qui tum cum senatu copulatus fuit; accusa omnis ordines, omnis civis, dum confiteare hunc ordinem hoc ipso tempore ab Ituraeis circumsederi. haec tu non propter audaciam dicis tam impudenter, sed quia tantam rerum repugnantiam non vides. nihil profecto sapis. quid est enim dementius quam, cum rei publicae perniciosa arma ipse ceperis, obicere alteri salutaria?\nat etiam quodam loco facetus esse voluisti. quam id te, di boni, non decebat! in quo est tua culpa non nulla. aliquid enim salis a mima uxore trahere potuisti. ‘cedant arma togae.’ quid? tum nonne cesserunt? at postea tuis armis cessit toga. quaeramus igitur utrum melius fuerit libertati populi Romani sceleratorum arma an libertatem nostram armis tuis cedere. nec vero tibi de versibus plura respondebo: tantum dicam breviter, te neque illos neque ullas omnino litteras nosse; me nec rei publicae nec amicis umquam defuisse, et tamen omni genere monumentorum meorum perfecisse operis subsicivis ut meae vigiliae meaeque litterae et iuventuti utilitatis et nomini Romano laudis aliquid adferrent. sed haec non huius temporis: maiora videamus.\nP. Clodium meo consilio interfectum esse dixisti. quidnam homines putarent, si tum occisus esset cum tu illum in foro inspectante populo Romano gladio insecutus es negotiumque transegisses, nisi se ille in scalas tabernae librariae coniecisset eisque oppilatis impetum tuum compressisset? quod quidem ego favisse me tibi fateor, suasisse ne tu quidem dicis. at Miloni ne favere quidem potui; prius enim rem transegit quam quisquam eum facturum id suspicaretur. at ego suasi. scilicet is animus erat Milonis ut prodesse rei publicae sine suasore non posset. at laetatus sum. quid ergo? in tanta laetitia cunctae civitatis me unum tristem esse oportebat?\nquamquam de morte Clodi fuit quaestio non satis prudenter illa quidem constituta— quid enim attinebat nova lege quaeri de eo qui hominem occidisset, cum esset legibus quaestio constituta?—quaesitum est tamen. quod igitur, cum res agebatur, nemo in me dixit, id tot annis post tu es inventus qui diceres?\nquod vero dicere ausus es idque multis verbis, opera mea Pompeium a Caesaris amicitia esse diiunctum ob eamque causam culpa mea bellum civile esse natum, in eo non tu quidem tota re sed, quod maximum est, temporibus errasti. ego M. Bibulo, praestantissimo civi, consule nihil praetermisi, quantum facere enitique potui, quin Pompeium a Caesaris coniunctione avocarem. in quo Caesar felicior fuit. ipse enim Pompeium a mea familiaritate diiunxit. postea vero quam se totum Pompeius Caesari tradidit, quid ego illum ab eo distrahere conarer? stulti erat sperare, suadere impudentis.\nduo tamen tempora inciderunt quibus aliquid contra Caesarem Pompeio suaserim. ea velim reprehendas, si potes: unum ne quinquenni imperium Caesari prorogaret, alterum ne pateretur ferri ut absentis eius ratio haberetur. quorum si utrumvis persuasissem, in has miserias numquam incidissemus. atque idem ego, cum iam opes omnis et suas et populi Romani Pompeius ad Caesarem detulisset, seroque ea sentire coepisset quae multo ante provideram, inferrique patriae bellum viderem nefarium, pacis, concordiae, compositionis auctor esse non destiti, meaque illa vox est nota multis: ‘Vtinam, Cn. Pompei, cum C. Caesare societatem aut numquam coisses aut numquam diremisses! fuit alterum gravitatis, alterum prudentiae tuae.’ haec mea, M. Antoni, semper et de Pompeio et de re publica consilia fuerunt. quae si valuissent, res publica staret, tu tuis flagitiis, egestate, infamia concidisses.\nsed haec vetera, illud vero recens, Caesarem meo consilio interfectum. iam vereor, patres conscripti, ne, quod turpissimum est, praevaricatorem mihi apposuisse videar, qui me non solum meis laudibus ornaret sed etiam oneraret alienis. quis enim meum in ista societate gloriosissimi facti nomen audivit? cuius autem qui in eo numero fuisset nomen est occultatum? occultatum dico? cuius non statim divolgatum? Citius dixerim iactasse se aliquos ut fuisse in ea societate viderentur, cum conscii non fuissent, quam ut quisquam celari vellet qui fuisset.\nquam veri simile porro est in tot hominibus partim obscuris, partim adulescentibus neminem occultantibus meum nomen latere potuisse? etenim si auctores ad liberandam patriam desiderarentur illis actoribus, Brutos ego impellerem, quorum uterque L. Bruti imaginem cotidie videret, alter etiam Ahalae? hi igitur his maioribus ab alienis potius consilium peterent quam a suis et foris potius quam domo? quid? C. Cassius in ea familia natus quae non modo dominatum, sed ne potentiam quidem cuiusquam ferre potuit, me auctorem, credo, desideravit: qui etiam sine his clarissimis viris hanc rem in Cilicia ad ostium fluminis Cydni confecisset, si ille ad eam ripam quam constituerat, non ad contrariam navis appulisset. Cn.\nDomitium non patris interitus, clarissimi viri, non avunculi mors, non spoliatio dignitatis ad recuperandam libertatem, sed mea auctoritas excitavit? an C. Trebonio ego persuasi? cui ne suadere quidem ausus essem. quo etiam maiorem ei res publica gratiam debet qui libertatem populi Romani unius amicitiae praeposuit depulsorque dominatus quam particeps esse maluit. an L. Tillius Cimber me est auctorem secutus? quem ego magis fecisse illam rem sum admiratus quam facturum putavi, admiratus autem ob eam causam quod immemor beneficiorum, memor patriae fuisset. quid duos Servilios—Cascas dicam an Ahalas?—et hos auctoritate mea censes excitatos potius quam caritate rei publicae? longum est persequi ceteros, idque rei publicae praeclarum fuisse tam multos, ipsis gloriosum.\nat quem ad modum me coarguerit homo acutus recordamini. ‘Caesare interfecto’ inquit ‘statim cruentum alte extollens Brutus pugionem Ciceronem nominatim exclamavit atque ei recuperatam libertatem est gratulatus.’ cur mihi potissimum? quia sciebam? vide ne illa causa fuerit appellandi mei quod, cum rem gessisset consimilem rebus eis quas ipse gesseram, me potissimum testatus est se aemulum mearum laudum exstitisse.\ntu autem, omnium stultissime, non intellegis, si, id quod me arguis, voluisse interfici Caesarem crimen sit, etiam laetatum esse morte Caesaris crimen esse? quid enim interest inter suasorem facti et probatorem? aut quid refert utrum voluerim fieri an gaudeam factum? ecquis est igitur exceptis eis qui illum regnare gaudebant qui illud aut fieri noluerit aut factum improbarit? omnes ergo in culpa. etenim omnes boni, quantum in ipsis fuit, Caesarem occiderunt: aliis consilium, aliis animus, aliis occasio defuit; voluntas nemini.\nsed stuporem hominis vel dicam pecudis attendite. sic enim dixit: ‘Brutus, quem ego honoris causa nomino, cruentum pugionem tenens Ciceronem exclamavit: ex quo intellegi debet eum conscium fuisse.’ ergo ego sceleratus appellor a te quem tu suspicatum aliquid suspicaris; ille qui stillantem prae se pugionem tulit, is a te honoris causa nominatur? esto; sit in verbis tuis hic stupor: quanto in rebus sententiisque maior? constitue hoc, consul, aliquando, Brutorum, C. Cassi, Cn. Domiti, C. Treboni, reliquorum quam velis esse causam; edormi crapulam, inquam, et exhala. an faces admovendae sunt quae excitent tantae causae indormientem? numquamne intelleges statuendum tibi esse utrum illi qui istam rem gesserunt homicidaene sint an vindices libertatis.\nattende enim paulisper cogitationemque sobrii hominis punctum temporis suscipe. ego qui sum illorum, ut ipse fateor, familiaris, ut a te arguor, socius, nego quicquam esse medium: confiteor eos, nisi liberatores populi Romani conservatoresque rei publicae sint, plus quam sicarios, plus quam homicidas, plus etiam quam parricidas esse, si quidem est atrocius patriae parentem quam suum occidere. tu homo sapiens et considerate, quid dicis? si parricidas, cur honoris causa a te sunt et in hoc ordine et apud populum Romanum semper appellati? cur M. Brutus referente te legibus est solutus, si ab urbe plus quam decem dies afuisset? cur ludi Apollinares incredibili M. Bruti honore celebrati? cur provinciae Bruto, Cassio datae, cur quaestores additi, cur legatorum numerus auctus? atqui haec acta per te. non igitur homicidas. sequitur ut liberatores tuo iudicio, quando quidem tertium nihil potest esse.\nquid est? num conturbo te? non enim fortasse satis quae diiunctius dicuntur intellegis. sed tamen haec summa est conclusionis meae: quoniam scelere a te liberati sunt, ab eodem amplissimis praemiis dignissimos iudicatos. itaque iam retexo orationem meam. scribam ad illos ut, si qui forte, quod a te mihi obiectum est, quaerent sitne verum, ne cui negent. etenim vereor ne aut celatum me illis ipsis non honestum aut invitatum refugisse mihi sit turpissimum. quae enim res umquam, pro sancte Iuppiter! non modo in hac urbe sed in omnibus terris est gesta maior; quae gloriosior, quae commendatior hominum memoriae sempiternae? in huius me tu consili societatem tamquam in equum Troianum cum principibus includis?\nnon recuso; ago etiam gratias, quoquo animo facis. tanta enim res est ut invidiam istam quam tu in me vis concitare cum laude non comparem. quid enim beatius illis quos tu expulsos a te praedicas et relegatos? qui locus est aut tam desertus aut tam inhumanus qui illos, cum accesserint, non adfari atque appetere videatur? qui homines tam agrestes qui se, cum eos aspexerint, non maximum cepisse vitae fructum putent? quae vero tam immemor posteritas, quae tam ingratae litterae reperientur quae eorum gloriam non immortalitatis memoria prosequantur? tu vero ascribe me talem in numerum.\nsed unam rem vereor ne non probes: si enim fuissem, non solum regem sed etiam regnum de re publica sustulissem; et, si meus stilus ille fuisset, ut dicitur, mihi crede, non solum unum actum sed totam fabulam confecissem. quamquam si interfici Caesarem voluisse crimen est, vide, quaeso, Antoni, quid tibi futurum sit, quem et Narbone hoc consilium cum C. Trebonio cepisse notissimum est et ob eius consili societatem, cum interficeretur Caesar, tum te a Trebonio vidimus sevocari. ego autem—vide quam tecum agam non inimice—quod bene cogitasti aliquando, laudo; quod non indicasti, gratias ago; quod non fecisti, ignosco.\nvirum res illa quaerebat. quod si te in iudicium quis adducat usurpetque illud Cassianum, ‘cui bono fuerit,’ vide, quaeso, ne haereas. quamquam illud quidem fuit, ut tu dicebas, omnibus bono qui servire nolebant, tibi tamen praecipue qui non modo non servis sed etiam regnas; qui maximo te aere alieno ad aedem Opis liberavisti; qui per easdem tabulas innumerabilem pecuniam dissipavisti; ad quem e domo Caesaris tam multa delata sunt; cuius domi quaestuosissima est falsorum commentariorum et chirographorum officina, agrorum, oppidorum, immunitatium, vectigalium flagitiosissimae nundinae.\netenim quae res egestati et aeri alieno tuo praeter mortem Caesaris subvenire potuisset? nescio quid conturbatus esse videris: num quid subtimes ne ad te hoc crimen pertinere videatur? libero te metu: nemo credet umquam; non est tuum de re publica bene mereri; habet istius pulcherrimi facti clarissimos viros res publica auctores; ego te tantum gaudere dico, fecisse non arguo. respondi maximis criminibus: nunc etiam reliquis respondendum est.\ncastra mihi Pompei atque illud omne tempus obiecisti. quo quidem tempore si, ut dixi, meum consilium auctoritasque valuisset, tu hodie egeres, nos liberi essemus; res publica non tot duces et exercitus amisisset. fateor enim me, cum ea quae acciderunt providerem futura, tanta in maestitia fuisse quanta ceteri optimi cives, si idem providissent, fuissent. dolebam, dolebam, patres conscripti, rem publicam vestris quondam meisque consiliis conservatam brevi tempore esse perituram. nec vero eram tam indoctus ignarusque rerum ut frangerer animo propter vitae cupiditatem, quae me manens conficeret angoribus, dimissa molestiis omnibus liberaret. illos ego praestantissimos viros, lumina rei publicae, vivere volebam, tot consularis, tot praetorios, tot honestissimos senatores, omnem praeterea florem nobilitatis ac iuventutis, tum optimorum civium exercitus; qui si viverent, quamvis iniqua condicione pacis—mihi enim omnis pax cum civibus bello civili utilior videbatur—rem publicam hodie teneremus.\nquae sententia si valuisset ac non ei maxime mihi quorum ego vitae consulebam spe victoriae elati obstitissent, ut alia omittam, tu certe numquam in hoc ordine vel potius numquam in hac urbe mansisses. at vero Cn. Pompei voluntatem a me alienabat oratio mea. an ille quemquam plus dilexit, cum ullo aut sermones aut consilia contulit saepius? quod quidem erat magnum, de summa re publica dissentientis in eadem consuetudine amicitiae permanere. ego quid ille et contra ille quid ego sentirem et spectarem videbat. ego incolumitati civium primum, ut postea dignitati possemus, ille praesenti dignitati potius consulebat. quod autem habebat uterque quid sequeretur, idcirco tolerabilior erat nostra dissensio.\nquid vero ille singularis vir ac paene divinus de me senserit sciunt qui eum de Pharsalia fuga Paphum persecuti sunt. numquam ab eo mentio de me nisi honorifica, nisi plena amicissimi desideri, cum me vidisse plus fateretur, se speravisse meliora. et eius viri nomine me insectari audes cuius me amicum, te sectorem esse fateare? sed omittatur bellum illud in quo tu nimium felix fuisti. ne de iocis quidem respondebo quibus me in castris usum esse dixisti: erant quidem illa castra plena curae; verum tamen homines, quamvis in turbidis rebus sint, tamen, si modo homines sunt, interdum animis relaxantur.\nquod autem idem maestitiam meam reprehendit, idem iocum, magno argumento est me in utroque fuisse moderatum.\nhereditates mihi negasti venire. Vtinam hoc tuum verum crimen esset! plures amici mei et necessarii viverent. sed qui istuc tibi venit in mentem? ego enim amplius sestertium ducentiens acceptum hereditatibus rettuli. quamquam in hoc genere fateor feliciorem esse te. me nemo nisi amicus fecit heredem, ut cum illo commodo, si quod erat, animi quidam dolor iungeretur; te is quem tu vidisti numquam, L. Rubrius Casinas fecit heredem.\net quidem vide quam te amarit is qui albus aterne fuerit ignoras. fratris filium praeterit, Q. Fufi, honestissimi equitis Romani suique amicissimi, quem palam heredem semper factitarat, ne nominat quidem: te, quem numquam viderat aut certe numquam salutaverat, fecit heredem. velim mihi dicas, nisi molestum est, L. Turselius qua facie fuerit, qua statura, quo municipio, qua tribu. ‘nihil scio’ inquies ‘nisi quae praedia habuerit.’ igitur fratrem exheredans te faciebat heredem. in multas praeterea pecunias alienissimorum hominum vi eiectis veris heredibus, tamquam heres esset, invasit.\nquamquam hoc maxime admiratus sum, mentionem te hereditatum ausum esse facere, cum ipse hereditatem patris non adisses.\nhaec ut conligeres, homo amentissime, tot dies in aliena villa declamasti? quamquam tu quidem, ut tui familiarissimi dictitant, vini exhalandi, non ingeni acuendi causa declamitas. at vero adhibes ioci causa magistrum suffragio tuo et compotorum tuorum rhetorem, cui concessisti ut in te quae vellet diceret, salsum omnino hominem, sed materia facilis in te et in tuos dicta dicere. vide autem quid intersit inter te et avum tuum. ille sensim dicebat quod causae prodesset; tu cursim dicis aliena.\nat quanta merces rhetori data est! audite, audite, patres conscripti, et cognoscite rei publicae volnera. duo milia iugerum campi Leontini Sex. Clodio rhetori adsignasti et quidem immunia, ut populi Romani tanta mercede nihil sapere disceres. num etiam hoc, homo audacissime, ex Caesaris commentariis? sed dicam alio loco et de Leontino agro et de Campano, quos iste agros ereptos rei publicae turpissimis possessoribus inquinavit. iam enim, quoniam criminibus eius satis respondi, de ipso emendatore et correctore nostro quaedam dicenda sunt. nec enim omnia effundam, ut, si saepius decertandum sit, ut erit, semper novus veniam: quam facultatem mihi multitudo istius vitiorum peccatorumque largitur.\nvisne igitur te inspiciamus a puero? sic opinor; a principio ordiamur. tenesne memoria praetextatum te decoxisse? ‘Patris’ inquies ‘ista culpa est.’ concedo. etenim est pietatis plena defensio. illud tamen audaciae tuae quod sedisti in quattuordecim ordinibus, cum esset lege Roscia decoctoribus certus locus constitutus, quamvis quis fortunae vitio, non suo decoxisset. sumpsisti virilem, quam statim muliebrem togam reddidisti. primo volgare scortum; certa flagiti merces nec ea parva; sed cito Curio intervenit qui te a meretricio quaestu abduxit et, tamquam stolam dedisset, in matrimonio stabili et certo conlocavit.\nnemo umquam puer emptus libidinis causa tam fuit in domini potestate quam tu in Curionis. quotiens te pater eius domu sua eiecit, quotiens custodes posuit ne limen intrares? cum tu tamen nocte socia, hortante libidine, cogente mercede, per tegulas demitterere. quae flagitia domus illa diutius ferre non potuit. scisne me de rebus mihi notissimis dicere? recordare tempus illud cum pater Curio maerens iacebat in lecto; filius se ad pedes meos prosternens, lacrimans, te mihi commendabat; orabat ut se contra suum patrem, si sestertium sexagiens peteret, defenderem; tantum enim se pro te intercessisse dicebat. ipse autem amore ardens confirmabat, quod desiderium tui discidi ferre non posset, se in exsilium iturum.\nquo tempore ego quanta mala florentissimae familiae sedavi vel potius sustuli! patri persuasi ut aes alienum fili dissolveret; redimeret adulescentem, summa spe et animi et ingeni praeditum, rei familiaris facultatibus eumque non modo tua familiaritate sed etiam congressione patrio iure et potestate prohiberet. haec tu cum per me acta meminisses, nisi illis quos videmus gladiis confideres, maledictis me provocare ausus esses.\nsed iam stupra et flagitia omittamus: sunt quaedam quae honeste non possum dicere; tu autem eo liberior quod ea in te admisisti quae a verecundo inimico audire non posses. sed reliquum vitae cursum videte, quem quidem celeriter perstringam. ad haec enim quae in civili bello, in maximis rei publicae miseriis fecit, et ad ea quae cotidie facit, festinat animus. quae peto ut, quamquam multo notiora vobis quam mihi sunt, tamen, ut facitis, attente audiatis. debet enim talibus in rebus excitare animos non cognitio solum rerum sed etiam recordatio; etsi incidamus, opinor, media ne nimis sero ad extrema veniamus.\nintimus erat in tribunatu Clodio qui sua erga me beneficia commemorat; eius omnium incendiorum fax, cuius etiam domi iam tum quiddam molitus est. quid dicam ipse optime intellegit. Inde iter Alexandream contra senatus auctoritatem, contra rem publicam et religiones; sed habebat ducem Gabinium, quicum quidvis rectissime facere posset. qui tum inde reditus aut qualis? prius in ultimam Galliam ex Aegypto quam domum. quae autem domus? Suam enim quisque domum tum obtinebat nec erat usquam tua. domum dico? quid erat in terris ubi in tuo pedem poneres praeter unum Misenum quod cum sociis tamquam Sisaponem tenebas.\nvenis e Gallia ad quaesturam petendam. aude dicere te prius ad parentem tuam venisse quam ad me. acceperam iam ante Caesaris litteras ut mihi satis fieri paterer a te: itaque ne loqui quidem sum te passus de gratia. postea sum cultus a te, tu a me observatus in petitione quaesturae; quo quidem tempore P. Clodium approbante populo Romano in foro es conatus occidere, cumque eam rem tua sponte conarere, non impulsu meo, tamen ita praedicabas, te non existimare, nisi illum interfecisses, umquam mihi pro tuis in me iniuriis satis esse facturum. in quo demiror cur Milonem impulsu meo rem illam egisse dicas, cum te ultro mihi idem illud deferentem numquam sim adhortatus. quamquam, si in eo perseverares, ad tuam gloriam rem illam referri malebam quam ad meam gratiam.\nquaestor es factus: deinde continuo sine senatus consulto, sine sorte, sine lege ad Caesarem cucurristi. id enim unum in terris egestatis, aeris alieni, nequitiae perditis vitae rationibus perfugium esse ducebas. ibi te cum et illius largitionibus et tuis rapinis explevisses, si hoc est explere, expilare quod statim effundas, advolasti egens ad tribunatum, ut in eo magistratu, si posses, viri tui similis esses.\naccipite nunc, quaeso, non ea quae ipse in se atque in domesticum decus impure et intemperanter, sed quae in nos fortunasque nostras, id est in universam rem publicam, impie ac nefarie fecerit. ab huius enim scelere omnium malorum principium natum reperietis.\nnam cum L. Lentulo C. Marcello consulibus Kalendis Ianuariis labentem et prope cadentem rem publicam fulcire cuperetis ipsique C. Caesari, si sana mente esset, consulere velletis, tum iste venditum atque emancipatum tribunatum consiliis vestris opposuit cervicesque suas ei subiecit securi qua multi minoribus in peccatis occiderunt. in te, M. Antoni, id decrevit senatus et quidem incolumis, nondum tot luminibus exstinctis quod in hostem togatum decerni est solitum more maiorum. et tu apud patres conscriptos contra me dicere ausus es, cum ab hoc ordine ego conservator essem, tu hostis rei publicae iudicatus? commemoratio illius tui sceleris intermissa est, non memoria deleta. dum genus hominum, dum populi Romani nomen exstabit—quod quidem erit, si per te licebit, sempiternum—tua illa pestifera intercessio nominabitur.\nquid cupide a senatu, quid temere fiebat, cum tu unus adulescens universum ordinem decernere de salute rei publicae prohibuisti, neque semel, sed saepius, neque tu tecum de senatus auctoritate agi passus es? quid autem agebatur nisi ne deleri et everti rem publicam funditus velles, cum te neque principes civitatis rogando neque maiores natu monendo neque frequens senatus agendo de vendita atque addicta sententia movere potuit? tum illud multis rebus ante temptatis necessario tibi volnus inflictum est quod paucis ante te, quorum incolumis fuit nemo:\ntum contra te dedit arma hic ordo consulibus reliquisque imperiis et potestatibus: quae non effugisses, nisi te ad arma Caesaris contulisses. tu, tu, inquam, M. Antoni, princeps C. Caesari omnia perturbare cupienti causam belli contra patriam ferendi dedisti. quid enim aliud ille dicebat, quam causam sui dementissimi consili et facti adferebat, nisi quod intercessio neglecta, ius tribunicium sublatum, circumscriptus a senatu esset Antonius? omitto quam haec falsa, quam levia, praesertim cum omnino nulla causa iusta cuiquam esse possit contra patriam arma capiendi. sed nihil de Caesare: tibi certe confitendum est causam perniciosissimi belli in persona tua constitisse.\nO miserum te, si haec intellegis, miseriorem, si non intellegis hoc litteris mandari, hoc memoriae prodi, huius rei ne posteritatem quidem omnium saeculorum umquam immemorem fore, consules ex Italia expulsos, cumque eis Cn. Pompeium quod imperi populi Romani decus ac lumen fuit, omnis consularis qui per valetudinem exsequi cladem illam fugamque potuissent, praetores, praetorios, tribunos plebis, magnam partem senatus, omnem subolem iuventutis, unoque verbo rem publicam expulsam atque exterminatam suis sedibus!\nVt igitur in seminibus est causa arborum et stirpium, sic huius luctuosissimi belli semen tu fuisti. doletis tris exercitus populi Romani interfectos: interfecit Antonius. desideratis clarissimos civis: eos quoque vobis eripuit Antonius. auctoritas huius ordinis adflicta est: adflixit Antonius. omnia denique, quae postea vidimus—quid autem mali non vidimus?—si recte ratiocinabimur, uni accepta referemus Antonio. Vt Helena Troianis, sic iste huic rei publicae belli causa, causa pestis atque exiti fuit. reliquae partes tribunatus principi similes. omnia perfecit quae senatus salva re publica ne fieri possent profecerat. cuius tamen scelus in scelere cognoscite.\nrestituebat multos calamitosos: in eis patrui nulla mentio. si severus, cur non in omnis? si misericors, cur non in suos? sed omitto ceteros: Licinium lenticulam de alea condemnatum, conlusorem suum, restituit, quasi vero ludere cum condemnato non liceret, sed ut quod in alea perdiderat beneficio legis dissolveret. quam attulisti rationem populo Romano cur eum restitui oporteret? absentem, credo, in reos relatum; rem indicta causa iudicatam; nullum fuisse de alea lege iudicium; vi oppressum et armis; postremo, quod de patruo tuo dicebatur, pecunia iudicium esse corruptum? nihil horum. at vir bonus et re publica dignus. nihil id quidem ad rem; ego tamen, quoniam condemnatum esse pro nihilo est, si ita esset, ignoscerem. hominem omnium nequissimum qui non dubitaret vel in foro alea ludere, lege quae est de alea condemnatum qui in integrum restituit, is non apertissime studium suum ipse profitetur?\nin eodem vero tribunatu, cum Caesar in Hispaniam proficiscens huic conculcandam Italiam tradidisset, quae fuit eius peragratio itinerum, lustratio municipiorum! scio me in rebus celebratissimis omnium sermone versari, eaque quae dico dicturusque sum notiora esse omnibus qui in Italia tum fuerunt quam mihi qui non fui: notabo tamen singulas res, etsi nullo modo poterit oratio mea satis facere vestrae scientiae. etenim quod umquam in terris tantum flagitium exstitisse auditum est, tantam turpitudinem, tantum dedecus.\nvehebatur in essedo tribunus plebis; lictores laureati antecedebant, inter quos aperta lectica mima portabatur, quam ex oppidis municipales homines honesti, obviam necessario prodeuntes, non noto illo et mimico nomine, sed Volumniam consalutabant. sequebatur raeda cum lenonibus, comites nequissimi; reiecta mater amicam impuri fili tamquam nurum sequebatur. O miserae mulieris fecunditatem calamitosam! Horum flagitiorum iste vestigiis omnia municipia, praefecturas, colonias, totam denique Italiam impressit.\nreliquorum factorum eius, patres conscripti, difficilis est sane reprehensio et lubrica. versatus in bello est; saturavit se sanguine dissimillimorum sui civium: felix fuit, si potest ulla in scelere esse felicitas. sed quoniam veteranis cautum esse volumus, quamquam dissimilis est militum causa et tua—illi secuti sunt, tu quaesisti ducem—tamen, ne apud illos me in invidiam voces, nihil de genere belli dicam. Victor e Thessalia Brundisium cum legionibus revertisti. ibi me non occidisti. Magnum beneficium! potuisse enim fateor. quamquam nemo erat eorum qui tum tecum fuerunt qui mihi non censeret parci oportere.\ntanta est enim caritas patriae ut vestris etiam legionibus sanctus essem, quod eam a me servatam esse meminissent. sed fac id te dedisse mihi quod non ademisti, meque a te habere vitam, quia non a te sit erepta: licuitne mihi per tuas contumelias hoc tuum beneficium sic tueri ut tuebar, praesertim cum te haec auditurum videres.\nvenisti Brundisium, in sinum quidem et in complexum tuae mimulae. quid est? num mentior? quam miserum est id negare non posse quod sit turpissimum confiteri! si te municipiorum non pudebat, ne veterani quidem exercitus? quis enim miles fuit qui Brundisi illam non viderit? quis qui nescierit venisse eam tibi tot dierum viam gratulatum? quis qui non indoluerit tam sero se quam nequam hominem secutus esset cognoscere?\nItaliae rursus percursatio eadem comite mima; in oppida militum crudelis et misera deductio; in urbe auri, argenti maximeque vini foeda direptio. accessit ut Caesare ignaro, cum esset ille Alexandreae, beneficio amicorum eius magister equitum constitueretur. tum existimavit se suo iure cum Hippia vivere et equos vectigalis Sergio mimo tradere; tum sibi non hanc quam nunc male tuetur, sed M. Pisonis domum ubi habitaret legerat. quid ego istius decreta, quid rapinas, quid hereditatum possessiones datas, quid ereptas proferam? cogebat egestas; quo se verteret non habebat: nondum ei tanta a L. Rubrio, non a L. Turselio hereditas venerat; nondum in Cn. Pompei locum multorumque aliorum qui aberant repentinus heres successerat. erat vivendum latronum ritu, ut tantum haberet, quantum rapere potuisset.\nsed haec quae robustioris improbitatis sunt, omittamus: loquamur potius de nequissimo genere levitatis. tu istis faucibus, istis lateribus, ista gladiatoria totius corporis firmitate tantum vini in Hippiae nuptiis exhauseras ut tibi necesse esset in populi Romani conspectu vomere postridie. O rem non modo visu foedam sed etiam auditu! si inter cenam in ipsis tuis immanibus illis poculis hoc tibi accidisset, quis non turpe duceret? in coetu vero populi Romani negotium publicum gerens, magister equitum, cui ructare turpe esset, is vomens frustis esculentis vinum redolentibus gremium suum et totum tribunal implevit. sed haec ipse fatetur esse in suis sordibus: veniamus ad splendida.\nCaesar Alexandrea se recepit, felix, ut sibi quidem videbatur, mea autem sententia, qui rei publicae sit infelix, felix esse nemo potest. hasta posita pro aede Iovis Statoris bona Cn. Pompei—miserum me! consumptis enim lacrimis tamen infixus animo haeret dolor—bona, inquam, Cn. Pompei Magni voci acerbissimae subiecta praeconis. Vna in illa re servitutis oblita civitas ingemuit servientibusque animis, cum omnia metu tenerentur, gemitus tamen populi Romani liber fuit. exspectantibus omnibus quisnam esset tam impius, tam demens, tam dis hominibusque hostis qui ad illud scelus sectionis auderet accedere, inventus est nemo praeter Antonium, praesertim cum tot essent circum hastam illam qui alia omnia auderent: unus inventus est qui id auderet quod omnium fugisset et reformidasset audacia.\ntantus igitur te stupor oppressit vel, ut verius dicam, tantus furor ut primum, cum sector sis isto loco natus, deinde cum Pompei sector, non te exsecratum populo Romano, non detestabilem, non omnis tibi deos, non omnis homines et esse inimicos et futuros scias? at quam insolenter statim helluo invasit in eius viri fortunas cuius virtute terribilior erat populus Romanus exteris gentibus, iustitia carior! in eius igitur viri copias cum se subito ingurgitasset, exsultabat gaudio persona de mimo, modo egens, repente dives. sed, ut est apud poetam nescio quem â€˜male parta male dilabuntur.'\nincredibile ac simile portenti est quonam modo illa tam multa quam paucis non dico mensibus sed diebus effuderit. maximus vini numerus fuit, permagnum optimi pondus argenti, pretiosa vestis, multa et lauta supellex et magnifica multis locis, non illa quidem luxuriosi hominis, sed tamen abundantis. Horum paucis diebus nihil erat. quae Charybdis tam vorax?\nCharybdin dico? quae si fuit, animal unum fuit: Oceanus, me dius fidius, vix videtur tot res tam dissipatas, tam distantibus in locis positas tam cito absorbere potuisse. nihil erat clausum, nihil obsignatum, nihil scriptum. apothecae totae nequissimis hominibus condonabantur; alia mimi rapiebant, alia mimae; domus erat aleatoribus referta, plena ebriorum; totos dies potabatur atque id locis pluribus; suggerebantur etiam saepe—non enim semper iste felix—damna aleatoria; conchyliatis Cn. Pompei peristromatis servorum in cellis lectos stratos videres. quam ob rem desinite mirari haec tam celeriter esse consumpta. non modo unius patrimonium quamvis amplum, ut illud fuit, sed urbis et regna celeriter tanta nequitia devorare potuisset. at idem aedis etiam et hortos.\nO audaciam immanem! tu etiam ingredi illam domum ausus es, tu illud sanctissimum limen intrare, tu illarum aedium dis penatibus os impurissimum ostendere? quam domum aliquamdiu nemo aspicere poterat, nemo sine lacrimis praeterire, hac te in domo tam diu deversari non pudet? in qua, quamvis nihil sapias, tamen nihil tibi potest esse iucundum. an tu illa in vestibulo rostra cum aspexisti, domum tuam te introire putas? fieri non potest. quamvis enim sine mente, sine sensu sis, ut es, tamen et te et tua et tuos nosti. nec vero te umquam neque vigilantem neque in somnis credo posse mente consistere. necesse est, quamvis sis, ut es, violentus et furens, cum tibi obiecta sit species singularis viri, perterritum te de somno excitari, furere etiam saepe vigilantem.\nme quidem miseret parietum ipsorum atque tectorum. quid enim umquam domus illa viderat nisi pudicum, quid nisi ex optimo more et sanctissima disciplina? fuit enim ille vir, patres conscripti, sicuti scitis, cum foris clarus tum domi admirandus, neque rebus externis magis laudandus quam institutis domesticis. huius in sedibus pro cubiculis stabula, pro conclavibus popinae sunt. etsi iam negat. nolite quaerere; frugi factus est: illam suam suas res sibi habere iussit, ex duodecim tabulis clavis ademit, exegit. quam porro spectatus civis, quam probatus! cuius ex omni vita nihil est honestius quam quod cum mima fecit divortium.\nat quam crebro usurpat: ‘et consul et Antonius!’ hoc est dicere, et consul et impudicissimus, et consul et homo nequissimus. quid est enim aliud Antonius? nam si dignitas significaretur in nomine, dixisset, credo, aliquando avus tuus se et consulem et Antonium. numquam dixit. dixisset etiam conlega meus, patruus tuus, nisi si tu es solus Antonius. sed omitto ea peccata quae non sunt earum partium propria quibus tu rem publicam vexavisti: ad ipsas tuas partis redeo, id est ad civile bellum, quod natum, conflatum, susceptum opera tua est.\ncui bello cum propter timiditatem tuam tum propter libidines defuisti. gustaras civilem sanguinem vel potius exsorbueras; fueras in acie Pharsalica antesignanus; L. Domitium, clarissimum et nobilissimum virum, occideras multosque praeterea qui e proelio effugerant, quos Caesar, ut non nullos, fortasse servasset, crudelissime persecutus trucidaras. quibus rebus tantis talibus gestis quid fuit causae cur in Africam Caesarem non sequerere, cum praesertim belli pars tanta restaret? itaque quem locum apud ipsum Caesarem post eius ex Africa reditum obtinuisti? quo numero fuisti? cuius tu imperatoris quaestor fueras, dictatoris magister equitum, belli princeps, crudelitatis auctor, praedae socius, testamento, ut dicebas ipse, filius, appellatus es de pecunia quam pro domo, pro hortis, pro sectione debebas.\nprimo respondisti plane ferociter et, ne omnia videar contra te, prope modum aequa et iusta dicebas: ‘A me C. Caesar pecuniam? cur potius quam ego ab illo? an sine me ille vicit? at ne potuit quidem. ego ad illum belli civilis causam attuli; ego leges perniciosas rogavi; ego arma contra consules imperatoresque populi Romani, contra senatum populumque Romanum, contra deos patrios arasque et focos, contra patriam tuli. num sibi soli vicit? quorum facinus est commune, cur non sit eorum praeda communis?’ ius postulabas, sed quid ad rem?\nplus ille poterat. itaque excussis tuis vocibus et ad te et ad praedes tuos milites misit, cum repente a te praeclara illa tabula prolata est. qui risus hominum, tantam esse tabulam, tam varias, tam multas possessiones, ex quibus praeter partem Miseni nihil erat quod is qui auctionaretur posset suum dicere. auctionis vero miserabilis aspectus: vestis Pompei non multa eaque maculosa; eiusdem quaedam argentea vasa conlisa, sordidata mancipia, ut doleremus quicquam esse ex illis reliquiis quod videre possemus.\nhanc tamen auctionem heredes L. Rubri decreto Caesaris prohibuerunt. haerebat nebulo: quo se verteret non habebat. quin his ipsis temporibus domi Caesaris percussor ab isto missus deprehensus dicebatur esse cum sica: de quo Caesar in senatu aperte in te invehens questus est. proficiscitur in Hispaniam Caesar paucis tibi ad solvendum propter inopiam tuam prorogatis diebus. ne tum quidem sequeris. tam bonus gladiator rudem tam cito? hunc igitur quisquam qui in suis partibus, id est in suis fortunis, tam timidus fuerit pertimescat.\nprofectus est aliquando tandem in Hispaniam; sed tuto, ut ait, pervenire non potuit. quonam modo igitur Dolabella pervenit? aut non suscipienda fuit ista causa, Antoni, aut, cum suscepisses, defendenda usque ad extremum. ter depugnavit Caesar cum civibus, in Thessalia, Africa, Hispania. omnibus adfuit his pugnis Dolabella; in Hispaniensi etiam volnus accepit. si de meo iudicio quaeris, nollem; sed tamen consilium a primo reprehendendum, laudanda constantia. tu vero quid es? Cn. Pompei liberi tum primum patriam repetebant. esto, fuerit haec partium causa communis. repetebant praeterea deos patrios, aras, focos, larem suum familiarem, in quae tu invaseras. haec cum peterent armis ei quorum erant legibus—etsi in rebus iniquissimis quid potest esse aequi?—tamen quem erat aequissimum contra Cn. Pompei liberos pugnare? quem? te sectorem.\nan ut tu Narbone mensas hospitum convomeres Dolabella pro te in Hispania dimicaret?\nqui vero Narbone reditus! etiam quaerebat cur ego ex ipso cursu tam subito revertissem. exposui nuper, patres conscripti, causam reditus mei. volui, si possem, etiam ante Kalendas Ianuarias prodesse rei publicae. nam, quod quaerebas quo modo redissem, primum luce, non tenebris; deinde cum calceis et toga, nullis nec Gallicis nec lacerna. at etiam aspicis me et quidem, ut videris, iratus. ne tu iam mecum in gratiam redeas, si scias quam me pudeat nequitiae tuae, cuius te ipsum non pudet. ex omnium omnibus flagitiis nullum turpius vidi, nullum audivi. qui magister equitum fuisse tibi viderere, in proximum annum consulatum peteres vel potius rogares, per municipia coloniasque Galliae, a qua nos tum cum consulatus petebatur, non rogabatur, petere consulatum solebamus, cum Gallicis et lacerna cucurristi.\nat videte levitatem hominis. cum hora diei decima fere ad Saxa rubra venisset, delituit in quadam cauponula atque ibi se occultans perpotavit ad vesperum; inde cisio celeriter ad urbem advectus domum venit capite involuto. ianitor, ‘quis tu?’ ‘A Marco tabellarius.’ confestim ad eam deducitur cuius causa venerat, eique epistulam tradidit. quam cum illa legeret flens—erat enim scripta amatorie; caput autem litterarum sibi cum illa mima posthac nihil futurum; omnem se amorem abiecisse illim atque in hanc transfudisse—cum mulier fleret uberius, homo misericors ferre non potuit, caput aperuit, in collum invasit. O hominem nequam! quid enim aliud dicam? magis proprie nihil possum dicere. ergo, ut te catamitum, nec opinato cum te ostendisses, praeter spem mulier aspiceret, idcirco urbem terrore nocturno, Italiam multorum dierum metu perturbasti?\net domi quidem causam amoris habuisti, foris etiam turpiorem ne L. Plancus praedes tuos venderet. productus autem in contionem a tribuno plebis cum respondisses te rei tuae causa venisse, populum etiam dicacem in te reddidisti. sed nimis multa de nugis: ad maiora veniamus.\nC. Caesari ex Hispania redeunti obviam longissime processisti. celeriter isti, redisti, ut cognosceret te si minus fortem, at tamen strenuum. factus es ei rursus nescio quo modo familiaris. habebat hoc omnino Caesar: quem plane perditum aere alieno egentemque, si eundem nequam hominem audacemque cognorat, hunc in familiaritatem libentissime recipiebat.\nhis igitur rebus praeclare commendatus iussus es renuntiari consul et quidem cum ipso. nihil queror de Dolabella qui tum est impulsus, inductus, elusus. qua in re quanta fuerit uterque vestrum perfidia in Dolabellam quis ignorat? ille induxit ut peteret, promissum et receptum intervertit ad seque transtulit; tu eius perfidiae voluntatem tuam ascripsisti. veniunt Kalendae Ianuariae; cogimur in senatum: invectus est copiosius multo in istum et paratius Dolabella quam nunc ego.\nhic autem iratus quae dixit, di boni! primum cum Caesar ostendisset se, prius quam proficisceretur, Dolabellam consulem esse iussurum—quem negant regem, qui et faceret semper eius modi aliquid et diceret—sed cum Caesar ita dixisset, tum hic bonus augur eo se sacerdotio praeditum esse dixit ut comitia auspiciis vel impedire vel vitiare posset, idque se facturum esse adseveravit. in quo primum incredibilem stupiditatem hominis cognoscite.\nquid enim? istud quod te sacerdoti iure facere posse dixisti, si augur non esses et consul esses, minus facere potuisses? vide ne etiam facilius. nos enim nuntiationem solum habemus, consules et reliqui magistratus etiam spectionem. esto: hoc imperite; nec enim est ab homine numquam sobrio postulanda prudentia, sed videte impudentiam. multis ante mensibus in senatu dixit se Dolabellae comitia aut prohibiturum auspiciis aut id facturum esse quod fecit. quisquamne divinare potest quid viti in auspiciis futurum sit, nisi qui de caelo servare constituit? quod neque licet comitiis per leges et si qui servavit non comitiis habitis, sed prius quam habeantur, debet nuntiare. verum implicata inscientia impudentia est: nec scit quod augurem nec facit quod pudentem decet.\natque ex illo die recordamini eius usque ad Idus Martias consulatum. quis umquam apparitor tam humilis, tam abiectus? nihil ipse poterat; omnia rogabat; caput in aversam lecticam inserens, beneficia quae venderet a conlega petebat. ecce Dolabellae comitiorum dies. sortitio praerogativae; quiescit. renuntiatur: tacet. prima classis vocatur, deinde ita ut adsolet suffragia, tum secunda classis, quae omnia sunt citius facta quam dixi.\nconfecto negotio bonus augur—C. Laelium diceres—'Alio die’ inquit. O impudentiam singularem! quid videras, quid senseras, quid audieras? neque enim te de caelo servasse dixisti nec hodie dicis. id igitur obvenit vitium quod tu iam Kalendis Ianuariis futurum esse provideras et tanto ante praedixeras. ergo hercule magna, ut spero, tua potius quam rei publicae calamitate ementitus es auspicia; obstrinxisti religione populum Romanum; augur auguri, consul consuli obnuntiasti. nolo plura, ne acta Dolabellae videar convellere, quae necesse est aliquando ad nostrum conlegium deferantur. sed adrogantiam hominis insolentiamque cognoscite.\nquam diu tu voles, vitiosus consul Dolabella; rursus, cum voles, salvis auspiciis creatus. si nihil est, cum augur eis verbis nuntiat, quibus tu nuntiasti, confitere te, cum ‘Alio die’ dixeris, sobrium non fuisse; sin est aliqua vis in istis verbis, ea quae sit augur a conlega requiro.\nsed ne forte ex multis rebus gestis M. Antoni rem unam pulcherrimam transiliat oratio, ad Lupercalia veniamus. non dissimulat, patres conscripti: apparet esse commotum; sudat, pallet. Quidlibet, modo ne nauseet, faciat quod in porticu Minucia fecit. quae potest esse turpitudinis tantae defensio? cupio audire, ut videam ubi rhetoris sit tanta merces, ubi campus Leontinus appareat.\nsedebat in rostris conlega tuus amictus toga purpurea, in sella aurea, coronatus. escendis, accedis ad sellam—ita eras Lupercus ut te consulem esse meminisse deberes—diadema ostendis. gemitus toto foro. Vnde diadema? non enim abiectum sustuleras, sed attuleras domo meditatum et cogitatum scelus. tu diadema imponebas cum plangore populi; ille cum plausu reiciebat. tu ergo unus, scelerate, inventus es qui cum auctor regni esses, eumque quem conlegam habebas dominum habere velles, idem temptares quid populus Romanus ferre et pati posset.\nat etiam misericordiam captabas: supplex te ad pedes abiciebas. quid petens? ut servires? tibi uni peteres qui ita a puero vixeras ut omnia paterere, ut facile servires; a nobis populoque Romano mandatum id certe non habebas. O praeclaram illam eloquentiam tuam, cum es nudus contionatus! quid hoc turpius, quid foedius, quid suppliciis omnibus dignius? num exspectas dum te stimulis fodiamus? haec te, si ullam partem habes sensus, lacerat, haec cruentat oratio. vereor ne imminuam summorum virorum gloriam; dicam tamen dolore commotus. quid indignius quam vivere eum qui imposuerit diadema, cum omnes fateantur iure interfectum esse qui abiecerit?\nat etiam ascribi iussit in fastis ad Lupercalia: C. Caesari, dictatori perpetuo, M. Antonium consulem populi iussu regnum detulisse; Caesarem uti noluisse. iam iam minime miror te otium perturbare; non modo urbem odisse sed etiam lucem; cum perditissimis latronibus non solum de die sed etiam in diem bibere. Vbi enim tu in pace consistes? qui locus tibi in legibus et in iudiciis esse potest, quae tu, quantum in te fuit, dominatu regio sustulisti? ideone L. Tarquinius exactus, Sp. Cassius, Sp. Maelius, M. Manlius necati ut multis post saeculis a M. Antonio, quod fas non est, rex Romae constitueretur?\nsed ad auspicia redeamus, de quibus Idibus Martiis fuit in senatu Caesar acturus. quaero: tum tu quid egisses? audiebam equidem te paratum venisse, quod me de ementitis auspiciis, quibus tamen parere necesse erat, putares esse dicturum. sustulit illum diem fortuna rei publicae. num etiam tuum de auspiciis iudicium interitus Caesaris sustulit? sed incidi in id tempus quod eis rebus in quas ingressa erat oratio praevertendum est. quae tua fuga, quae formido praeclaro illo die, quae propter conscientiam scelerum desperatio vitae, cum ex illa fuga beneficio eorum qui te, si sanus esses, salvum esse voluerunt, clam te domum recepisti!\nO mea frustra semper verissima auguria rerum futurarum! dicebam illis in Capitolio liberatoribus nostris, cum me ad te ire vellent, ut ad defendendam rem publicam te adhortarer, quoad metueres, omnia te promissurum; simul ac timere desisses, similem te futurum tui. itaque cum ceteri consulares irent, redirent, in sententia mansi: neque te illo die neque postero vidi neque ullam societatem optimis civibus cum importunissimo hoste foedere ullo confirmari posse credidi. post diem tertium veni in aedem telluris et quidem invitus, cum omnis aditus armati obsiderent.\nqui tibi dies ille, Antoni, fuit? quamquam mihi inimicus subito exstitisti, tamen me tui miseret quod tibi invideris. qui tu vir, di immortales, et quantus fuisses, si illius diei mentem servare potuisses! pacem haberemus, quae erat facta per obsidem puerum nobilem, M. Bambalionis nepotem. quamquam bonum te timor faciebat, non diuturnus magister offici, improbum fecit ea quae, dum timor abest, a te non discedit, audacia. etsi tum, cum optimum te putabant me quidem dissentiente, funeri tyranni, si illud funus fuit, sceleratissime praefuisti.\ntua illa pulchra laudatio, tua miseratio, tua cohortatio; tu, tu, inquam, illas faces incendisti, et eas quibus semustilatus ille est et eas quibus incensa L. Bellieni domus deflagravit. tu illos impetus perditorum hominum et ex maxima parte servorum quos nos vi manuque reppulimus in nostras domos immisisti. idem tamen quasi fuligine abstersa reliquis diebus in Capitolio praeclara senatus consulta fecisti, ne qua post Idus Martias immunitatis tabula neve cuius benefici figeretur. meministi ipse de exsulibus, scis de immunitate quid dixeris. optimum vero quod dictaturae nomen in perpetuum de re publica sustulisti: quo quidem facto tantum te cepisse odium regni videbatur ut eius omnem propter proximum dictatorem metum tolleres. constituta res publica videbatur aliis,\nmihi vero nullo modo, qui omnia te gubernante naufragia metuebam. num igitur me fefellit, aut num diutius sui potuit esse dissimilis? inspectantibus vobis toto Capitolio tabulae figebantur, neque solum singulis venibant immunitates sed etiam populis universis: civitas non iam singillatim, sed provinciis totis dabatur. itaque si haec manent quae stante re publica manere non possunt, provincias universas, patres conscripti, perdidistis, neque vectigalia solum sed etiam imperium populi Romani huius domesticis nundinis deminutum est.\nVbi est septiens miliens quod est in tabulis quae sunt ad Opis? funestae illius quidem pecuniae, sed tamen quae nos, si eis quorum erat non redderetur, a tributis posset vindicare. tu autem quadringentiens sestertium quod Idibus Martiis debuisti quonam modo ante Kalendas Aprilis debere desisti? sunt ea quidem innumerabilia quae a tuis emebantur non insciente te, sed unum egregium de rege Deiotaro, populi Romani amicissimo, decretum in Capitolio fixum: quo proposito nemo erat qui in ipso dolore risum posset continere.\nquis enim cuiquam inimicior quam Deiotaro Caesar? aeque atque huic ordini, ut equestri, ut Massiliensibus, ut omnibus quibus rem publicam populi Romani caram esse sentiebat. igitur a quo vivo nec praesens nec absens rex Deiotarus quicquam aequi boni impetravit, apud mortuum factus est gratiosus. compellarat hospitem praesens, computarat pecuniam, in eius tetrarchia unum ex Graecis comitibus suis conlocarat, Armeniam abstulerat a senatu datam. haec vivus eripuit, reddit mortuus.\nat quibus verbis? modo aequum sibi videri, modo non iniquum. mira verborum complexio! at ille numquam—semper enim absenti adfui Deiotaro— quicquam sibi quod nos pro illo postularemus aequum dixit videri. syngrapha sesterti centiens per legatos, viros bonos, sed timidos et imperitos, sine nostra, sine reliquorum hospitum regis sententia facta in gynaecio est, quo in loco plurimae res venierunt et veneunt. qua ex syngrapha quid sis acturus meditere censeo: rex enim ipse sua sponte, nullis commentariis Caesaris, simul atque audivit eius interitum, suo Marte res suas recuperavit.\nsciebat homo sapiens ius semper hoc fuisse ut, quae tyranni eripuissent, ea tyrannis interfectis ei quibus erepta essent recuperarent. nemo igitur iure consultus, ne iste quidem, qui tibi uni est iure consultus, per quem haec agis, ex ista syngrapha deberi dicet pro eis rebus quae erant ante syngrapham recuperatae. non enim a te emit, sed prius quam tu suum sibi venderes ipse possedit. ille vir fuit; nos quidem contemnendi qui auctorem odimus, acta defendimus.\nquid ego de commentariis infinitis, quid de innumerabilibus chirographis loquar? quorum etiam institores sunt qui ea tamquam gladiatorum libellos palam venditent. itaque tanti acervi nummorum apud istum construuntur ut iam expendantur, non numerentur pecuniae. at quam caeca avaritia est! nuper fixa tabula est qua civitates locupletissimae Cretensium vectigalibus liberantur, statuiturque ne post M. Brutum pro consule sit Creta provincia. tu mentis compos, tu non constringendus? an Caesaris decreto Creta post M. Bruti decessum potuit liberari, cum Creta nihil ad Brutum Caesare vivo pertineret? at huius venditione decreti—ne nihil actum putetis—provinciam Cretam perdidistis. omnino nemo ullius rei fuit emptor cui defuerit hic venditor.\net de exsulibus legem quam fixisti Caesar tulit? nullius insector calamitatem: tantum queror, primum eorum reditus inquinatos quorum causam Caesar dissimilem iudicarit; deinde nescio cur non reliquis idem tribuas: neque enim plus quam tres aut quattuor reliqui sunt. qui simili in calamitate sunt, cur tua misericordia non simili fruuntur, cur eos habes in loco patrui? de quo ferre, cum de reliquis ferres, noluisti: quem etiam ad censuram petendam impulisti, eamque petitionem comparasti quae et risus hominum et querelas moveret. cur autem ea comitia non habuisti?\nan quia tribunus plebis sinistrum fulmen nuntiabat? cum tua quid interest, nulla auspicia sunt; cum tuorum, tum fis religiosus. quid? eundem in vii viratu nonne destituisti? intervenit enim cui metuisti, credo, ne salvo capite negare non posses. omnibus eum contumeliis onerasti quem patris loco, si ulla in te pietas esset, colere debebas. filiam eius, sororem tuam, eiecisti, alia condicione quaesita et ante perspecta. non est satis: probri insimulasti pudicissimam feminam. quid est quod addi possit? contentus eo non fuisti: frequentissimo senatu Kalendis Ianuariis sedente patruo hanc tibi esse cum Dolabella causam odi dicere ausus es quod ab eo sorori et uxori tuae stuprum esse oblatum comperisses. quis interpretari potest, impudentiorne qui in senatu, an improbior qui in Dolabellam, an impurior qui patre audiente, an crudelior qui in illam miseram tam spurce, tam impie dixeris.\nsed ad chirographa redeamus. quae tua fuit cognitio? Acta enim Caesaris pacis causa confirmata sunt a senatu: quae quidem Caesar egisset, non ea quae egisse Caesarem dixisset Antonius. Vnde ista erumpunt, quo auctore proferuntur? si sunt falsa, cur probantur? si vera, cur veneunt? at sic placuerat ut ex Kalendis Iuniis de Caesaris actis cum consilio cognosceretis. quod fuit consilium, quem umquam convocasti, quas Kalendas Iunias exspectasti? an eas ad quas te peragratis veteranorum coloniis stipatum armis rettulisti?\nO praeclaram illam percursationem tuam mense Aprili atque Maio, tum cum etiam Capuam coloniam deducere conatus es! quem ad modum illinc abieris vel potius paene non abieris scimus.\ncui tu urbi minitaris. Vtinam conere, ut aliquando illud ‘paene’ tollatur! at quam nobilis est tua illa peregrinatio! quid prandiorum apparatus, quid furiosam vinolentiam tuam proferam? tua ista detrimenta sunt, illa nostra: agrum Campanum, qui cum de vectigalibus eximebatur ut militibus daretur, tamen infligi magnum rei publicae volnus putabamus, hunc tu compransoribus tuis et conlusoribus dividebas. mimos dico et mimas, patres conscripti, in agro Campano conlocatos. quid iam querar de agro Leontino? quoniam quidem hae quondam arationes Campana et Leontina in populi Romani patrimonio grandiferae et fructuosae ferebantur. Medico tria milia iugerum: quid, si te sanasset? rhetori duo: quid, si te disertum facere potuisset.\nsed ad iter Italiamque redeamus. deduxisti coloniam Casilinum, quo Caesar ante deduxerat. consuluisti me per litteras de Capua tu quidem, sed idem de Casilino respondissem: possesne ubi colonia esset, eo coloniam novam iure deducere. negavi in eam coloniam quae esset auspicato deducta, dum esset incolumis, coloniam novam iure deduci: colonos novos ascribi posse rescripsi. tu autem insolentia elatus omni auspiciorum iure turbato Casilinum coloniam deduxisti, quo erat paucis annis ante deducta, ut vexillum tolleres, ut aratrum circumduceres; cuius quidem vomere portam Capuae paene perstrinxisti, ut florentis coloniae territorium minueretur.\nab hac perturbatione religionum advolas in M. Varronis, sanctissimi atque integerrimi viri, fundum Casinatem. quo iure, quo ore? ‘eodem,’ inquies ‘quo in heredum L. Rubri, quo in heredum L. Turseli praedia, quo in reliquas innumerabilis possessiones.’ et si ab hasta, valeat hasta, valeant tabulae, modo Caesaris, non tuae, quibus debuisti, non quibus tu te liberavisti. Varronis quidem Casinatem fundum quis venisse dicit, quis hastam istius venditionis vidit, quis vocem praeconis audivit? misisse te dicis Alexandream qui emeret a Caesare; ipsum enim exspectare magnum fuit.\nquis vero audivit umquam—nullius autem salus curae pluribus fuit— de fortunis Varronis rem ullam esse detractam? quid? si etiam scripsit ad te Caesar ut redderes, quid satis potest dici de tanta impudentia? Remove gladios parumper illos quos videmus: iam intelleges aliam causam esse hastae Caesaris, aliam confidentiae et temeritatis tuae. non enim te dominus modo illis sedibus sed quivis amicus, vicinus, hospes, procurator arcebit. at quam multos dies in ea villa turpissime es perbacchatus! ab hora tertia bibebatur, ludebatur, vomebatur. O tecta ipsa misera, ‘quam dispari domino'—quamquam quo modo iste dominus—sed tamen quam ab dispari tenebantur! studiorum enim suorum M. Varro voluit illud, non libidinum deversorium.\nquae in illa villa antea dicebantur, quae cogitabantur, quae litteris mandabantur! iura populi Romani, monumenta maiorum, omnis sapientiae ratio omnisque doctrinae. at vero te inquilino —non enim domino—personabant omnia vocibus ebriorum, natabant pavimenta vino, madebant parietes, ingenui pueri cum meritoriis, scorta inter matres familias versabantur. Casino salutatum veniebant, Aquino, Interamna: admissus est nemo. iure id quidem; in homine enim turpissimo obsolefiebant dignitatis insignia.\ncum inde Romam proficiscens ad Aquinum accederet, obviam ei processit, ut est frequens municipium, magna sane multitudo. at iste operta lectica latus per oppidum est ut mortuus. stulte Aquinates: sed tamen in via habitabant. quid Anagnini? qui, cum essent devii, descenderunt ut istum, tamquam si esset consul, salutarent. incredibile dictu, sed inter omnis constabat neminem esse resalutatum, praesertim cum duos secum Anagninos haberet, mustelam et Laconem, quorum alter gladiorum est princeps, alter poculorum.\nquid ego illas istius minas contumeliasque commemorem quibus invectus est in Sidicinos, vexavit Puteolanos, quod C. Cassium et Brutos patronos adoptassent? Magno quidem studio, iudicio, benevolentia, caritate, non, ut te et Basilum, vi et armis, et alios vestri similis quos clientis nemo habere velit, non modo illorum cliens esse. interea dum tu abes, qui dies ille conlegae tui fuit, cum illud quod venerari solebas bustum in foro evertit? qua re tibi nuntiata, ut constabat inter eos qui una fuerunt concidisti. quid evenerit postea nescio—metum credo valuisse et arma—conlegam quidem de caelo detraxisti effecistique non tu quidem etiam nunc ut similis tui, sed certe ut dissimilis esset sui.\nqui vero inde reditus Romam, quae perturbatio totius urbis! memineramus Cinnam nimis potentem, Sullam postea dominantem, modo Caesarem regnantem videramus. erant fortasse gladii, sed absconditi nec ita multi. ista vero quae et quanta barbaria est! agmine quadrato cum gladiis sequuntur; scutorum lecticas portari videmus. atque his quidem iam inveteratis, patres conscripti, consuetudine obduruimus. Kalendis Iuniis cum in senatum, ut erat constitutum, venire vellemus, metu perterriti repente diffugimus.\nat iste, qui senatu non egeret, neque desideravit quemquam et potius discessu nostro laetatus est statimque illa mirabilia facinora effecit. qui chirographa Caesaris defendisset lucri sui causa, is leges Caesaris easque praeclaras, ut rem publicam concutere posset, evertit. numerum annorum provinciis prorogavit; idemque, cum actorum Caesaris defensor esse deberet, et in publicis et in privatis rebus acta Caesaris rescidit. in publicis nihil est lege gravius; in privatis firmissimum est testamentum. leges alias sine promulgatione sustulit, alias ut tolleret promulgavit. testamentum inritum fecit, quod etiam infimis civibus semper obtentum est. signa, tabulas, quas populo Caesar una cum hortis legavit, eas hic partim in hortos Pompei deportavit, partim in villam Scipionis.\net tu in Caesaris memoria diligens, tu illum amas mortuum? quem is honorem maiorem consecutus erat quam ut haberet pulvinar, simulacrum, fastigium, flaminem? est ergo flamen, ut Iovi, ut Marti, ut Quirino, sic divo Iulio M. Antonius? quid igitur cessas? cur non inauguraris? sume diem, vide qui te inauguret: conlegae sumus; nemo negabit. O detestabilem hominem, sive quod tyranni sacerdos es sive quod mortui! quaero deinceps num hodiernus dies qui sit ignores? nescis heri quartum in circo diem ludorum Romanorum fuisse? te autem ipsum ad populum tulisse ut quintus praeterea dies Caesari tribueretur? cur non sumus praetextati? cur honorem Caesaris tua lege datum deseri patimur? an supplicationes addendo diem contaminari passus es, pulvinaria noluisti? aut undique religionem tolle aut usque quaque conserva.\nquaeris placeatne mihi pulvinar esse, fastigium, flaminem. mihi vero nihil istorum placet: sed tu qui acta Caesaris defendis quid potes dicere cur alia defendas, alia non cures? Nisi forte vis fateri te omnia quaestu tuo, non illius dignitate metiri. quid ad haec tandem? exspecto enim eloquentiam. disertissimum cognovi avum tuum, at te etiam apertiorem in dicendo. ille numquam nudus est contionatus: tuum hominis simplicis pectus vidimus. respondebisne ad haec, aut omnino hiscere audebis? ecquid reperies ex tam longa oratione mea cui te respondere posse confidas? sed praeterita omittamus.\nhunc unum diem, unum, inquam, hodiernum diem, hoc punctum temporis, quo loquor, defende, si potes. cur armatorum corona senatus saeptus est, cur me tui satellites cum gladiis audiunt, cur valvae Concordiae non patent, cur homines omnium gentium maxime barbaros, Ituraeos, cum sagittis deducis in forum? praesidi sui causa se facere dicit. non igitur miliens perire est melius quam in sua civitate sine armatorum praesidio non posse vivere? sed nullum est istuc, mihi crede, praesidium: caritate te et benevolentia civium saeptum oportet esse, non armis.\neripiet et extorquebit tibi ista populus Romanus, utinam salvis nobis! sed quoquo modo nobiscum egeris, dum istis consiliis uteris, non potes, mihi crede, esse diuturnus. etenim ista tua minime avara coniunx quam ego sine contumelia describo nimium diu debet populo Romano tertiam pensionem. habet populus Romanus ad quos gubernacula rei publicae deferat: qui ubicumque terrarum sunt, ibi omne est rei publicae praesidium vel potius ipsa res publica, quae se adhuc tantum modo ulta est, nondum recuperavit. habet quidem certe res publica adulescentis nobilissimos paratos defensores. quam volent illi cedant otio consulentes; tamen a re publica revocabuntur. et nomen pacis dulce est et ipsa res salutaris; sed inter pacem et servitutem plurimum interest. pax est tranquilla libertas, servitus postremum malorum omnium, non modo bello sed morte etiam repellendum.\nquod si se ipsos illi nostri liberatores e conspectu nostro abstulerunt, at exemplum facti reliquerunt. illi quod nemo fecerat fecerunt. Tarquinium Brutus bello est persecutus, qui tum rex fuit cum esse Romae licebat; Sp. Cassius, Sp. Maelius, M. Manlius propter suspicionem regni appetendi sunt necati: hi primum cum gladiis non in regnum appetentem, sed in regnantem impetum fecerunt. quod cum ipsum factum per se praeclarum est atque divinum, tum expositum ad imitandum est, praesertim cum illi eam gloriam consecuti sint quae vix caelo capi posse videatur. etsi enim satis in ipsa conscientia pulcherrimi facti fructus erat, tamen mortali immortalitatem non arbitror contemnendam.\nrecordare igitur illum, M. Antoni, diem quo dictaturam sustulisti; pone ante oculos laetitiam senatus populique Romani; confer cum hac nundinatione tua tuorumque: tum intelleges quantum inter laudem et lucrum intersit. sed nimirum, ut quidam morbo aliquo et sensus stupore suavitatem cibi non sentiunt, sic libidinosi, avari, facinerosi verae laudis gustatum non habent. sed si te laus adlicere ad recte faciendum non potest, ne metus quidem a foedissimis factis potest avocare? iudicia non metuis: si propter innocentiam, laudo; sin propter vim, non intellegis, qui isto modo iudicia non timeat, ei quid timendum sit?\nquod si non metuis viros fortis egregiosque civis, quod a corpore tuo prohibentur armis, tui te, mihi crede, diutius non ferent. quae est autem vita dies et noctes timere a suis? Nisi vero aut maioribus habes beneficiis obligatos quam ille quosdam habuit ex eis a quibus est interfectus, aut tu es ulla re cum eo comparandus. fuit in illo ingenium, ratio, memoria, litterae, cura, cogitatio, diligentia; res bello gesserat, quamvis rei publicae calamitosas, at tamen magnas; multos annos regnare meditatus, magno labore, magnis periculis quod cogitarat effecerat; muneribus, monumentis, congiariis, epulis multitudinem imperitam delenierat; suos praemiis, adversarios clementiae specie devinxerat. quid multa? attulerat iam liberae civitati partim metu partim patientia consuetudinem serviendi.\ncum illo ego te dominandi cupiditate conferre possum, ceteris vero rebus nullo modo comparandus es. sed ex plurimis malis quae ab illo rei publicae sunt inusta hoc tamen boni est quod didicit iam populus Romanus quantum cuique crederet, quibus se committeret, a quibus caveret. haec non cogitas, neque intellegis satis esse viris fortibus didicisse quam sit re pulchrum, beneficio gratum, fama gloriosum tyrannum occidere? an, cum illum homines non tulerint, te ferent?\ncertatim posthac, mihi crede, ad hoc opus curretur neque occasionis tarditas exspectabitur.\nrespice, quaeso, aliquando rem publicam, M. Antoni, quibus ortus sis, non quibuscum vivas considera: mecum, ut voles: redi cum re publica in gratiam. sed de te tu videris; ego de me ipse profitebor. defendi rem publicam adulescens, non deseram senex: contempsi Catilinae gladios, non pertimescam tuos. quin etiam corpus libenter obtulerim, si repraesentari morte mea libertas civitatis potest, ut aliquando dolor populi Romani pariat quod iam diu parturit! etenim si abhinc annos prope viginti hoc ipso in templo negavi posse mortem immaturam esse consulari, quanto verius nunc negabo seni? mihi vero, patres conscripti, iam etiam optanda mors est, perfuncto rebus eis quas adeptus sum quasque gessi. duo modo haec opto, unum ut moriens populum Romanum liberum relinquam—hoc mihi maius ab dis immortalibus dari nihil potest—alterum ut ita cuique eveniat ut de re publica quisque mereatur.\nserius omnino, patres conscripti, quam tempus rei publicae postulabat, aliquando tamen convocati sumus; quod flagitabam equidem cotidie, quippe cum bellum nefarium contra aras et focos, contra vitam fortunasque nostras ab homine profligato ac perdito non comparari, sed geri iam viderem. exspectantur Kalendae Ianuariae, quas non exspectat Antonius qui in provinciam D. Bruti, summi et singularis viri, cum exercitu impetum facere conatur; ex qua se instructum et paratum ad urbem venturum esse minitatur.\nquae est igitur exspectatio aut quae vel minimi dilatio temporis? quamquam enim adsunt Kalendae Ianuariae, tamen breve tempus longum est imparatis. dies enim adfert vel hora potius, nisi provisum est, magnas saepe clades; certus autem dies non ut sacrificiis, sic consiliis exspectari solet. quod si aut Kalendae Ianuariae fuissent eo die quo primum ex urbe fugit Antonius, aut eae non essent exspectatae, bellum iam nullum haberemus. auctoritate enim senatus consensuque populi Romani facile hominis amentis fregissemus audaciam. quod confido equidem consules designatos, simul ut magistratum inierint, esse facturos; sunt enim optimo animo, summo consilio, singulari concordia. mea autem festinatio non victoriae solum avida est sed etiam celeritatis.\nquo enim usque tantum bellum, tam crudele, tam nefarium privatis consiliis propulsabitur? cur non quam primum publica accedit auctoritas? C. Caesar adulescens, paene potius puer, incredibili ac divina quadam mente atque virtute, cum maxime furor arderet Antoni cumque eius a Brundisio crudelis et pestifer reditus timeretur, nec postulantibus nec cogitantibus, ne optantibus quidem nobis, quia non posse fieri videbatur, firmissimum exercitum ex invicto genere veteranorum militum comparavit patrimoniumque suum effudit: quamquam non sum usus eo verbo quo debui; non enim effudit: in salute rei publicae conlocavit.\ncui quamquam gratia referri tanta non potest quanta debetur, habenda tamen est tanta quantam maximam animi nostri capere possunt. quis enim est tam ignarus rerum, tam nihil de re publica cogitans qui hoc non intellegat, si M. Antonius a Brundisio cum eis copiis quas se habiturum putabat, Romam, ut minabatur, venire potuisset, nullum genus eum crudelitatis praeteriturum fuisse? quippe qui in hospitis tectis Brundisi fortissimos viros optimosque civis iugulari iusserit; quorum ante pedes eius morientium sanguine os uxoris respersum esse constabat. hac ille crudelitate imbutus, cum multo bonis omnibus veniret iratior quam illis fuerat quos trucidarat, cui tandem nostrum aut cui omnino bono pepercisset?\nqua peste privato consilio rem publicam—neque enim fieri potuit aliter—Caesar liberavit: qui nisi in hac re publica natus esset, rem publicam scelere Antoni nullam haberemus. sic enim perspicio, sic iudico, nisi unus adulescens illius furentis impetus crudelissimosque conatus cohibuisset, rem publicam funditus interituram fuisse. cui quidem hodierno die, patres conscripti—nunc enim primum ita convenimus ut illius beneficio possemus ea quae sentiremus libere dicere— tribuenda est auctoritas, ut rem publicam non modo a se susceptam sed etiam a nobis commendatam possit defendere. nec vero de legione Martia.\nquoniam longo intervallo loqui nobis de re publica licet, sileri potest. quis enim unus fortior, quis amicior umquam rei publicae fuit quam legio Martia universa? quae cum hostem populi Romani Antonium iudicasset, comes esse eius amentiae noluit: reliquit consulem; quod profecto non fecisset, si eum consulem iudicasset quem nihil aliud agere, nihil moliri nisi caedem civium atque interitum civitatis videret. atque ea legio consedit Albae. quam potuit urbem eligere aut opportuniorem ad res gerendas aut fideliorem aut fortiorum virorum aut amiciorum rei publicae civium?\nhuius legionis virtutem imitata quarta legio duce L. Egnatuleio quaestore, civi optimo et fortissimo, C. Caesaris auctoritatem atque exercitum persecuta est. faciendum est igitur nobis, patres conscripti, ut ea quae sua sponte clarissimus adulescens atque omnium praestantissimus gessit et gerit hac auctoritate nostra comprobentur, veteranorumque, fortissimorum virorum, tum legionis Martiae quartaeque mirabilis consensus ad rem publicam recuperandam laude et testimonio nostro confirmetur, eorumque commoda, honores, praemia, cum consules designati magistratum inierint, curae nobis fore hodierno die spondeamus.\natque ea quidem quae dixi de Caesare deque eius exercitu iam diu nota sunt nobis. virtute enim admirabili Caesaris constantiaque militum veteranorum legionumque earum quae optimo iudicio auctoritatem nostram, libertatem populi Romani, virtutem Caesaris secutae sunt a cervicibus nostris est depulsus Antonius. sed haec, ut dixi, superiora: hoc vero recens edictum D. Bruti quod paulo ante propositum est certe silentio non potest praeteriri. pollicetur enim se provinciam Galliam retenturum in senatus populique Romani potestate. O civem natum rei publicae, memorem sui nominis imitatoremque maiorum! neque enim Tarquinio expulso maioribus nostris tam fuit optata libertas quam est depulso Antonio retinenda nobis.\nilli regibus parere iam a condita urbe didicerant: nos post reges exactos servitutis oblivio ceperat. atque ille Tarquinius quem maiores nostri non tulerunt non crudelis, non impius, sed superbus est habitus et dictus: quod nos vitium in privatis saepe tulimus, id maiores nostri ne in rege quidem ferre potuerunt. L. Brutus regem superbum non tulit: D. Brutus sceleratum atque impium regnare patietur Antonium? quid Tarquinius tale qualia innumerabilia et facit et fecit Antonius? senatum etiam reges habebant: nec tamen, ut Antonio senatum habente, in consilio regis versabantur barbari armati. servabant auspicia reges; quae hic consul augurque neglexit, neque solum legibus contra auspicia ferendis sed etiam conlega una ferente eo quem ipse ementitis auspiciis vitiosum fecerat.\nquis autem rex umquam fuit tam insignite impudens ut haberet omnia commoda, beneficia, iura regni venalia? quam hic immunitatem, quam civitatem, quod praemium non vel singulis hominibus vel civitatibus vel universis provinciis vendidit? nihil humile de Tarquinio, nihil sordidum accepimus: at vero huius domi inter quasilla pendebatur aurum, numerabatur pecunia; una in domo omnes quorum intererat totum imperium populi Romani nundinabantur. supplicia vero in civis Romanos nulla Tarquini accepimus: at hic et Suessae iugulavit eos quos in custodiam dederat et Brundisi ad ccc fortissimos viros civisque optimos trucidavit.\npostremo Tarquinius pro populo Romano bellum gerebat tum cum est expulsus: Antonius contra populum Romanum exercitum adducebat tum cum a legionibus relictus nomen Caesaris exercitumque pertimuit neglectisque sacrificiis sollemnibus ante lucem vota ea quae numquam solveret nuncupavit, et hoc tempore in provinciam populi Romani conatur invadere. Maius igitur a D. Bruto beneficium populus Romanus et habet et exspectat quam maiores nostri acceperunt a L. Bruto, principe huius maxime conservandi generis et nominis.\ncum autem est omnis servitus misera, tum vero intolerabile est servire impuro, impudico, effeminato, numquam ne in metu quidem sobrio. hunc igitur qui Gallia prohibet, privato praesertim consilio, iudicat verissimeque iudicat non esse consulem. faciendum est igitur nobis, patres conscripti, ut D. Bruti privatum consilium auctoritate publica comprobemus. nec vero M. Antonium consulem post Lupercalia debuistis putare: quo enim ille die, populo Romano inspectante, nudus, unctus, ebrius est contionatus et id egit ut conlegae diadema imponeret, eo die se non modo consulatu sed etiam libertate abdicavit. esset enim ipsi certe statim serviendum, si Caesar ab eo regni insigne accipere voluisset. hunc igitur ego consulem, hunc civem Romanum, hunc liberum, hunc denique hominem putem qui foedo illo et flagitioso die et quid pati C. Caesare vivo posset et quid eo mortuo consequi ipse cuperet ostendit?\nnec vero de virtute, constantia, gravitate provinciae Galliae taceri potest. est enim ille flos Italiae, illud firmamentum imperi populi Romani, illud ornamentum dignitatis. tantus autem est consensus municipiorum coloniarumque provinciae Galliae ut omnes ad auctoritatem huius ordinis maiestatemque populi Romani defendendam conspirasse videantur.\nquam ob rem, tribuni plebis, quamquam vos nihil aliud nisi de praesidio ut senatum tuto consules Kalendis Ianuariis habere possint rettulistis, tamen mihi videmini magno consilio atque optima mente potestatem nobis de tota re publica fecisse dicendi. cum enim tuto haberi senatum sine praesidio non posse iudicavistis, tum statuistis etiam intra muros Antoni scelus audaciamque versari.\nquam ob rem omnia mea sententia complectar, vobis, ut intellego, non invitis, ut et praestantissimis ducibus a nobis detur auctoritas et fortissimis militibus spes ostendatur praemiorum et iudicetur non verbo, sed re non modo non consul sed etiam hostis Antonius. nam si ille consul, fustuarium meruerunt legiones quae consulem reliquerunt, sceleratus Caesar, Brutus nefarius qui contra consulem privato consilio exercitus comparaverunt. si autem militibus exquirendi sunt honores novi propter eorum divinum atque immortale meritum, ducibus autem ne referri quidem potest gratia, quis est qui eum hostem non existimet quem qui armis persequantur conservatores rei publicae iudicentur?\nat quam contumeliosus in edictis, quam barbarus, quam rudis! primum in Caesarem ut maledicta congessit deprompta ex recordatione impudicitiae et stuprorum suorum! quis enim hoc adulescente castior, quis modestior, quod in iuventute habemus inlustrius exemplum veteris sanctitatis? quis autem illo qui male dicit impurior? ignobilitatem obicit C. Caesaris filio cuius etiam natura pater, si vita suppeditasset, consul factus esset. ‘Aricina mater.’ Trallianam aut Ephesiam putes dicere. videte quam despiciamur omnes qui sumus e municipiis id est, omnes plane: quotus enim quisque nostrum non est? quod autem municipium non contemnit is qui Aricinum tanto opere despicit, vetustate antiquissimum, iure foederatum, propinquitate paene finitimum, splendore municipum honestissimum?\nhinc Voconiae, hinc Atiniae leges; hinc multae sellae curules et patrum memoria et nostra; hinc equites Romani lautissimi et plurimi. sed si Aricinam uxorem non probas, cur probas Tusculanam? quamquam huius sanctissimae feminae atque optimae pater, M. Atius Balbus, in primis honestus, praetorius fuit: tuae coniugis, bonae feminae, locupletis quidem certe, Bambalio quidam pater, homo nullo numero. nihil illo contemptius qui propter haesitantiam linguae stuporemque cordis cognomen ex contumelia traxerit. ‘at avus nobilis.’ Tuditanus nempe ille qui cum palla et cothurnis nummos populo de rostris spargere solebat. vellem hanc contemptionem pecuniae suis reliquisset! habetis nobilitatem generis gloriosam.\nqui autem evenit ut tibi Iulia natus ignobilis videatur, cum tu eodem materno genere soleas gloriari? quae porro amentia est eum dicere aliquid de uxorum ignobilitate cuius pater Numitoriam Fregellanam, proditoris filiam, habuerit uxorem, ipse ex libertini filia susceperit liberos? sed hoc clarissimi viri viderint, L. Philippus qui habet Aricinam uxorem, C. Marcellus qui Aricinae filiam: quos certo scio dignitatis optimarum feminarum non paenitere. idem etiam Q. Ciceronem, fratris mei filium, compellat edicto, nec sentit amens commendationem esse compellationem suam. quid enim accidere huic adulescenti potuit optatius quam cognosci ab omnibus Caesaris consiliorum esse socium, Antoni furoris inimicum?\nat etiam gladiator ausus est scribere hunc de patris et patrui parricidio cogitasse. O admirabilem impudentiam, audaciam, temeritatem! in eum adulescentem hoc scribere audere quem ego et frater meus propter eius suavissimos atque optimos mores praestantissimumque ingenium certatim amamus omnibusque horis oculis, auribus, complexu tenemus? nam me isdem edictis nescit laedat an laudet. cum idem supplicium minatur optimis civibus quod ego de sceleratissimis ac pessimis sumpserim, laudare videtur, quasi imitari velit; cum autem illam pulcherrimi facti memoriam refricat, tum a sui similibus invidiam aliquam in me commoveri putat.\nsed quid fecit ipse? cum tot edicta proposuisset, edixit ut adesset senatus frequens a. d. viii. Kalendas Decembris: eo die ipse non adfuit. at quo modo edixit? haec sunt, ut opinor, verba in extremo: ‘si quis non adfuerit, hunc existimare omnes poterunt et interitus mei et perditissimorum consiliorum auctorem fuisse.’ quae sunt perdita consilia? an ea quae pertinent ad libertatem populi Romani recuperandam? quorum consiliorum Caesari me auctorem et hortatorem et esse et fuisse fateor. quamquam ille non eguit consilio cuiusquam, sed tamen currentem, ut dicitur, incitavi. nam interitus quidem tui quis bonus non esset auctor, cum in eo salus et vita optimi cuiusque, libertas populi Romani dignitasque consisteret?\nsed cum tam atroci edicto nos concitavisset, cur ipse non adfuit? num putatis aliqua re tristi ac severa? vino atque epulis retentus, si illae epulae potius quam popinae nominandae sunt, diem edicti obire neglexit: in ante diem iv Kalendas Decembris distulit. adesse in Capitolio iussit; quod in templum ipse nescio qua per Gallorum cuniculum ascendit. convenerunt conrogati et quidem ampli quidam homines sed immemores dignitatis suae. is enim erat dies, ea fama, is qui senatum vocarat ut turpe senatori esset nihil timere. ad eos tamen ipsos qui convenerant ne verbum quidem ausus est facere de Caesare, cum de eo constituisset ad senatum referre: scriptam attulerat consularis quidam sententiam.\nquid est aliud de eo referre non audere qui contra se consulem exercitum duceret nisi se ipsum hostem iudicare? necesse erat enim alterutrum esse hostem; nec poterat aliter de adversariis ducibus iudicari. si igitur Caesar hostis, cur consul nihil refert ad senatum? sin ille a senatu notandus non fuit, quid potest dicere quin, cum de illo tacuerit, se hostem confessus sit? quem in edictis Spartacum appellat, hunc in senatu ne improbum quidem dicere audet. at in rebus tristissimis quantos excitat risus! sententiolas edicti cuiusdam memoriae mandavi quas videtur ille peracutas putare: ego autem qui intellegeret quid dicere vellet adhuc neminem inveni.\n'nulla contumelia est quam facit dignus.’ primum quid est dignus? nam etiam malo multi digni, sicut ipse. an quam facit is qui cum dignitate est? quae autem potest esse maior? quid est porro facere contumeliam? quis sic loquitur? deinde: ‘nec timor quem denuntiat inimicus.’ quid ergo? ab amico timor denuntiari solet? Horum similia deinceps. nonne satius est mutum esse quam quod nemo intellegat dicere? en cur magister eius ex oratore arator factus sit, possideat in agro publico campi Leontini duo milia iugerum immunia, ut hominem stupidum magis etiam infatuet mercede publica.\nsed haec leviora fortasse: illud quaero cur tam mansuetus in senatu fuerit, cum in edictis tam fuisset ferus. quid enim attinuerat L. Cassio tribuno plebis, fortissimo et constantissimo civi, mortem denuntiare, si in senatum venisset; D. Carfulenum, bene de re publica sentientem, senatu vi et minis mortis expellere; Ti. Cannutium, a quo erat honestissimis contionibus et saepe et iure vexatus, non templo solum verum etiam aditu prohibere Capitoli? cui senatus consulto ne intercederent verebatur? de supplicatione, credo, M. Lepidi, clarissimi viri. atque id erat periculum, de cuius honore extraordinario cotidie aliquid cogitabamus, ne eius usitatus honos impediretur.\nac ne sine causa videretur edixisse ut senatus adesset, cum de re publica relaturus fuisset, adlato nuntio de legione quarta mente concidit, et fugere festinans senatus consultum de supplicatione per discessionem fecit, cum id factum esset antea numquam. quae vero profectio postea, quod iter paludati, quae vitatio oculorum, lucis, urbis, fori, quam misera fuga, quam foeda, quam turpis! praeclara tamen senatus consulta illo ipso die vespertina, provinciarum religiosa sortitio, divina vero opportunitas ut, quae cuique apta esset, ea cuique obveniret.\npraeclare igitur facitis, tribuni plebis, qui de praesidio consulum senatusque referatis, meritoque vestro maximas vobis gratias omnes et agere et habere debemus. qui enim periculo carere possumus in tanta hominum cupiditate et audacia? ille autem homo adflictus et perditus quae de se exspectat iudicia graviora quam amicorum suorum? familiarissimus eius, mihi homo coniunctus, L. Lentulus, et P. Naso, omni carens cupiditate, nullam se habere provinciam, nullam Antoni sortitionem fuisse iudicaverunt. quod idem fecit L. Philippus, vir patre, avo maioribusque suis dignissimus; in eadem sententia fuit homo summa integritate atque innocentia, C. Turranius; idem fecit Sp. Oppius; ipsi etiam qui amicitiam M. Antoni veriti plus ei tribuerunt quam fortasse vellent, M. Piso, necessarius meus, et vir et civis egregius, parique innocentia M. Vehilius, senatus auctoritati se obtemperaturos esse dixerunt.\nquid ego de L. Cinna loquar? cuius spectata multis magnisque rebus singularis integritas minus admirabilem facit huius honestissimi facti gloriam, qui omnino provinciam neglexit, quam item magno animo et constanti C. Cestius repudiavit. qui sunt igitur reliqui quos sors divina delectet? T. Annius, M. Gallius. O felicem utrumque! nihil enim maluerunt. C. Antonius Macedoniam. hunc quoque felicem! hanc enim habebat semper in ore provinciam. C. Calvisius Africam. nihil felicius! modo enim ex Africa decesserat et quasi divinans se rediturum duos legatos Vticae reliquerat. deinde M. Cusini Sicilia, Q. Cassi Hispania. non habeo quid suspicer: duarum credo provinciarum sortis minus divinas fuisse.\nO C. Caesar—adulescentem appello—quam tu salutem rei publicae attulisti, quam improvisam, quam repentinam! qui enim haec fugiens fecit, quid faceret insequens? etenim in contione dixerat se custodem fore urbis, seque usque ad Kalendas Maias ad urbem exercitum habiturum. O praeclarum custodem ovium, ut aiunt, lupum! custosne urbis an direptor et vexator esset Antonius? et quidem se introiturum in urbem dixit exiturumque cum vellet. quid illud? nonne audiente populo sedens pro aede Castoris dixit, nisi qui vicisset, victurum neminem?\nhodierno die primum, patres conscripti, longo intervallo in possessionem libertatis pedem ponimus: cuius quidem ego quoad potui non modo defensor sed etiam conservator fui. cum autem id facere non possem, quievi, nec abiecte nec sine aliqua dignitate casum illum temporum et dolorem tuli. hanc vero taeterrimam beluam quis ferre potest aut quo modo? quid est in Antonio praeter libidinem, crudelitatem, petulantiam, audaciam? ex his totus vitiis conglutinatus est. nihil apparet in eo ingenuum, nihil moderatum, nihil pudens, nihil pudicum.\nquapropter, quoniam res in id discrimen adducta est utrum ille poenas rei publicae luat an nos serviamus, aliquando, per deos immortalis, patres conscripti, patrium animum virtutemque capiamus, ut aut libertatem propriam Romani et generis et nominis recuperemus aut mortem servituti anteponamus. multa quae in libera civitate ferenda non essent tulimus et perpessi sumus, alii spe forsitan recuperandae libertatis, alii vivendi nimia cupiditate: sed, si illa tulimus quae nos necessitas ferre coegit, quae vis quaedam paene fatalis—quae tamen ipsa non tulimus—etiamne huius impuri latronis feremus taeterrimum crudelissimumque dominatum.\nquid hic faciet, si poterit, iratus qui, cum suscensere nemini posset, omnibus bonis fuerit inimicus? quid hic victor non audebit qui nullam adeptus victoriam tanta scelera post Caesaris interitum fecerit, refertam eius domum exhauserit, hortos compilaverit, ad se ex eis omnia ornamenta transtulerit, caedis et incendiorum causam quaesierit ex funere, duobus aut tribus senatus consultis bene et e re publica factis reliquas res ad lucrum praedamque revocaverit, vendiderit immunitates, civitates liberaverit, provincias universas ex imperi populi Romani iure sustulerit, exsules reduxerit, falsas leges C. Caesaris nomine et falsa decreta in aes incidenda et in Capitolio figenda curaverit, earumque rerum omnium domesticum mercatum instituerit, populo Romano leges imposuerit, armis et praesidiis populum et magistratus foro excluserit, senatum stiparit armatis, armatos in cella Concordiae, cum senatum haberet, incluserit, ad legiones Brundisium cucurrerit, ex eis optime sentientis centuriones iugulaverit, cum exercitu Romam sit ad interitum nostrum et ad dispertitionem urbis venire conatus?\natque is ab hoc impetu abstractus consilio et copiis Caesaris, consensu veteranorum, virtute legionum, ne fortuna quidem fractus minuit audaciam nec ruere demens nec furere desinit. in Galliam mutilatum ducit exercitum; cum una legione et ea vacillante L. fratrem exspectat, quo neminem reperire potest sui similiorem. ille autem ex myrmillone dux, ex gladiatore imperator quas effecit strages, ubicumque posuit vestigium! fundit apothecas, caedit greges armentorum reliquique pecoris quodcumque nactus est; epulantur milites; ipse autem se, ut fratrem imitetur, obruit vino; vastantur agri, diripiuntur villae, matres familiae, virgines, pueri ingenui abripiuntur, militibus traduntur. haec eadem, quacumque exercitum duxit, fecit M. Antonius.\nhis vos taeterrimis fratribus portas aperietis, hos umquam in urbem recipietis? non tempore oblato, ducibus paratis, animis militum incitatis, populo Romano conspirante, Italia tota ad libertatem recuperandam excitata, deorum immortalium beneficio utemini? nullum erit tempus hoc amisso. A tergo, fronte, lateribus tenebitur, si in Galliam venerit. nec ille armis solum sed etiam decretis nostris urgendus est. Magna vis est, magnum numen unum et idem sentientis senatus. videtisne refertum forum, populumque Romanum ad spem recuperandae libertatis erectum? qui longo intervallo cum frequentis hic videt nos, tum sperat etiam liberos convenisse.\nhunc ego diem exspectans M. Antoni scelerata arma vitavi, tum cum ille in me absentem invehens non intellegebat ad quod tempus me et meas viris reservarem. si enim tum illi caedis a me initium quaerenti respondere voluissem, nunc rei publicae consulere non possem. hanc vero nactus facultatem, nullum tempus, patres conscripti, dimittam neque diurnum neque nocturnum quin de libertate populi Romani et dignitate vestra quod cogitandum sit cogitem, quod agendum atque faciendum, id non modo non recusem sed etiam appetam atque deposcam. hoc feci dum licuit; intermisi quoad non licuit. iam non solum licet sed etiam necesse est, nisi servire malumus quam ne serviamus animis armisque decernere.\ndi immortales nobis haec praesidia dederunt: urbi Caesarem, Brutum Galliae. si enim ille urbem opprimere potuisset, statim, si Galliam tenere, paulo post optimo cuique pereundum, reliquis serviendum. hanc igitur occasionem oblatam tenete, per deos immortalis, patres conscripti, et amplissimi orbis terrae consili principes vos esse aliquando recordamini. signum date populo Romano consilium vestrum non deesse rei publicae, quoniam ille virtutem suam non defuturam esse profitetur. nihil est quod moneam vos. nemo est tam stultus qui non intellegat, si indormierimus huic tempori, non modo crudelem superbamque dominationem nobis sed ignominiosam etiam et flagitiosam ferendam esse.\nNostis insolentiam Antoni, nostis amicos, nostis totam domum. libidinosis, petulantibus, impuris, impudicis, aleatoribus, ebriis servire, ea summa miseria est summo dedecore coniuncta. quod si iam—quod di omen avertant!—fatum extremum rei publicae venit, quod gladiatores nobiles faciunt ut honeste decumbant, faciamus nos, principes orbis terrarum gentiumque omnium, ut cum dignitate potius cadamus quam cum ignominia serviamus.\nnihil est detestabilius dedecore, nihil foedius servitute. ad decus et ad libertatem nati sumus: aut haec teneamus aut cum dignitate moriamur. nimium diu teximus quid sentiremus; nunc iam apertum est; omnes patefaciunt in utramque partem quid sentiant, quid velint. sunt impii cives—pro caritate rei publicae nimium multi, sed contra multitudinem bene sentientium admodum pauci—quorum opprimendorum di immortales incredibilem rei publicae potestatem et fortunam dederunt. ad ea enim praesidia quae habemus iam accedent consules summa prudentia, virtute, concordia, multos mensis de populi Romani libertate commentati atque meditati. his auctoribus et ducibus, dis iuvantibus, nobis vigilantibus et multum in posterum providentibus, populo Romano consentiente, erimus profecto liberi brevi tempore. iucundiorem autem faciet libertatem servitutis recordatio.\nquas ob res, quod tribuni plebis verba fecerunt uti senatus Kalendis Ianuariis tuto haberi sententiaeque de summa re publica libere dici possint, de ea re ita censeo uti C. Pansa A. Hirtius, consules designati, dent operam uti senatus Kalendis Ianuariis tuto haberi possit. quodque edictum D. Bruti, imperatoris, consulis designati, propositum sit, senatum existimare D. Brutum, imperatorem, consulem designatum, optime de re publica mereri, cum senatus auctoritatem populique Romani libertatem imperiumque defendat;\nquodque provinciam Galliam citeriorem, optimorum et fortissimorum amicissimorumque rei publicae civium, exercitumque in senatus potestate retineat, id eum exercitumque eius, municipia, colonias provinciae Galliae recte atque ordine exque re publica fecisse et facere. senatum ad summam rem publicam pertinere arbitrari a D. Bruto et L. Planco imperatoribus, consulibus designatis itemque a ceteris qui provincias obtinent obtineri ex lege Iulia, quoad ex senatus consulto cuique eorum successum sit, eosque dare operam ut eae provinciae eique exercitus in senati populique Romani potestate praesidioque rei publicae sint. Cumque opera, virtute, consilio C. Caesaris summoque consensu militum veteranorum, qui eius auctoritatem secuti rei publicae praesidio sunt et fuerunt, a gravissimis periculis populus Romanus defensus sit et hoc tempore defendatur;\ncumque legio Martia Albae constiterit, in municipio fidelissimo et fortissimo, seseque ad senatus auctoritatem populique Romani libertatem contulerit; et quod pari consilio eademque virtute legio quarta usa, L. Egnatuleio duce quaestore optimo, civi egregio, senatus auctoritatem populique Romani libertatem defendat ac defenderit, senatui magnae curae esse ac fore ut pro tantis eorum in rem publicam meritis honores eis habeantur gratiaeque referantur. senatui placere uti C. Pansa A. Hirtius, consules designati, cum magistratum inissent, si eis videretur, primo quoque tempore de his rebus ad hunc ordinem referrent, ita uti e re publica fideque sua videretur.\nfrequentia vestrum incredibilis, Quirites, contioque tanta quantam meminisse non videor et alacritatem mihi summam defendendae rei publicae adfert et spem recuperandae. quamquam animus mihi quidem numquam defuit: tempora defuerunt, quae simul ac primum aliquid lucis ostendere visa sunt, princeps vestrae libertatis defendendae fui. quod si id ante facere conatus essem, nunc facere non possem. hodierno enim die, Quirites, ne mediocrem rem actam arbitremini, fundamenta iacta sunt reliquarum actionum. nam est hostis a senatu nondum verbo appellatus, sed re iam iudicatus Antonius.\nnunc vero multo sum erectior quod vos quoque illum hostem esse tanto consensu tantoque clamore approbavistis. neque enim, Quirites, fieri potest ut non aut ei sint impii qui contra consulem exercitus comparaverunt, aut ille hostis contra quem iure arma sumpta sunt. hanc igitur dubitationem, quamquam nulla erat, tamen ne qua posset esse senatus hodierno die sustulit. C. Caesar qui rem publicam libertatemque vestram suo studio, consilio, patrimonio denique tutatus est et tutatur maximis senatus laudibus ornatus est.\nlaudo, laudo vos, Quirites, quod gratissimis animis prosequimini nomen clarissimi adulescentis vel pueri potius; sunt enim facta eius immortalitatis, nomen aetatis. multa memini, multa audivi, multa legi, Quirites: nihil ex omnium saeculorum memoria tale cognovi: qui cum servitute premeremur, in dies malum cresceret, praesidi nihil haberemus, capitalem et pestiferum a Brundisio tum M. Antoni reditum timeremus, hoc insperatum omnibus consilium, incognitum certe ceperit, ut exercitum invictum ex paternis militibus conficeret Antonique furorem crudelissimis consiliis incitatum a pernicie rei publicae averteret.\nquis est enim qui hoc non intellegat, nisi Caesar exercitum paravisset, non sine exitio nostro futurum Antoni reditum fuisse? ita enim se recipiebat ardens odio vestri, cruentus sanguine civium Romanorum quos Suessae, quos Brundisi occiderat ut nihil nisi de pernicie populi Romani cogitaret. quod autem praesidium erat salutis libertatisque vestrae, si C. Caesaris fortissimorum sui patris militum exercitus non fuisset? cuius de laudibus et honoribus qui ei pro divinis et immortalibus meritis divini immortalesque debentur mihi senatus adsensus paulo ante decrevit ut primo quoque tempore referretur.\nquo decreto quis non perspicit hostem esse Antonium iudicatum? quem enim possumus appellare eum contra quem qui exercitus ducunt, eis senatus arbitratur singularis exquirendos honores? quid? legio Martia, quae mihi videtur divinitus ab eo deo traxisse nomen a quo populum Romanum generatum accepimus, non ipsa suis decretis prius quam senatus hostem iudicavit Antonium? nam si ille non hostis, hos qui consulem reliquerunt hostis necesse est iudicemus. praeclare et loco, Quirites, reclamatione vestra factum pulcherrimum Martialium comprobavistis: qui se ad senatus auctoritatem, ad libertatem vestram, ad universam rem publicam contulerunt, hostem illum et latronem et parricidam patriae reliquerunt.\nnec solum id animose et fortiter sed considerate etiam sapienterque fecerunt: Albae constiterunt, in urbe opportuna, munita, propinqua, fortissimorum virorum, fidelissimorum civium atque optimorum. huius legionis legio quarta imitata virtutem, duce L. Egnatuleio, quem senatus merito paulo ante laudavit, C. Caesaris exercitum persecuta est. quae exspectas, M. Antoni, iudicia graviora? Caesar fertur in caelum qui contra te exercitum comparavit; laudantur exquisitissimis verbis legiones quae te reliquerunt, quae a te arcessitae sunt, quae essent, si te consulem quam hostem maluisses, tuae: quarum legionum fortissimum verissimumque iudicium confirmat senatus, comprobat universus populus Romanus, nisi forte vos, Quirites, consulem, non hostem iudicatis Antonium.\nsic arbitrabar, Quirites, vos iudicare ut ostenditis. quid? municipia, colonias, praefecturas num aliter iudicare censetis? omnes mortales una mente consentiunt; omnia arma eorum qui haec salva velint contra illam pestem esse capienda. quid? D. Bruti iudicium, Quirites, quod ex hodierno eius edicto perspicere potuistis, num cui tandem contemnendum videtur? recte et vere negatis, Quirites. est enim quasi deorum immortalium beneficio et munere datum rei publicae Brutorum genus et nomen ad libertatem populi Romani vel constituendam vel recipiendam.\nquid igitur D. Brutus de M. Antonio iudicavit? excludit provincia; exercitu obsistit; Galliam totam hortatur ad bellum, ipsam sua sponte suoque iudicio excitatam. si consul Antonius, Brutus hostis: si conservator rei publicae Brutus, hostis Antonius. num igitur utrum horum sit dubitare possumus? atque ut vos una mente unaque voce dubitare vos negatis, sic modo decrevit senatus, D. Brutum optime de re publica mereri, cum senatus auctoritatem populique Romani libertatem imperiumque defenderet. A quo defenderet? nempe ab hoste: quae est enim alia laudanda defensio?\ndeinceps laudatur provincia Gallia meritoque ornatur verbis amplissimis ab senatu quod resistat Antonio. quem si consulem illa provincia putaret neque eum reciperet, magno scelere se astringeret: omnes enim in consulis iure et imperio debent esse provinciae. negat hoc D. Brutus imperator, consul designatus, natus rei publicae civis; negat Gallia, negat cuncta Italia, negat senatus, negatis vos. quis illum igitur consulem nisi latrones putant? quamquam ne ei quidem ipsi, quod loquuntur, id sentiunt nec ab iudicio omnium mortalium, quamvis impii nefariique sint, sicut sunt, dissentire possunt. sed spes rapiendi atque praedandi occaecat animos eorum quos non bonorum donatio, non agrorum adsignatio, non illa infinita hasta satiavit; qui sibi urbem, qui bona et fortunas civium ad praedam proposuerunt; qui, dum hic sit quod rapiant, quod auferant, nihil sibi defuturum arbitrantur; quibus M. Antonius —o di immortales, avertite et detestamini, quaeso, hoc omen!—urbem se divisurum esse promisit.\nita vero, Quirites, ei ut precamini eveniat atque huius amentiae poena in ipsum familiamque eius recidat! quod ita futurum esse confido. iam enim non solum homines sed etiam deos immortalis ad rem publicam conservandam arbitror consensisse. Sive enim prodigiis atque portentis di immortales nobis futura praedicunt, ita sunt aperte pronuntiata ut et illi poena et nobis libertas appropinquet; sive tantus consensus omnium sine impulsu deorum esse non potuit, quid est quod de voluntate caelestium dubitare possimus?\nreliquum est, Quirites, ut vos in ista sententia quam prae vobis fertis perseveretis. faciam igitur ut imperatores instructa acie solent, quamquam paratissimos milites ad proeliandum videant, ut eos tamen adhortentur, sic ego vos ardentis et erectos ad libertatem recuperandam cohortabor. non est vobis, Quirites, cum eo hoste certamen cum quo aliqua pacis condicio esse possit. neque enim ille servitutem vestram, ut antea, sed iam iratus sanguinem concupiscit. nullus ei ludus videtur esse iucundior quam cruor, quam caedes, quam ante oculos trucidatio civium.\nnon est vobis res, Quirites, cum scelerato homine ac nefario, sed cum immani taetraque belua quae, quoniam in foveam incidit, obruatur. si enim illim emerserit, nullius supplici crudelitas erit recusanda. sed tenetur, premitur, urgetur nunc eis copiis quas iam habemus, mox eis quas paucis diebus novi consules comparabunt. incumbite in causam, Quirites, ut facitis. numquam maior consensus vester in ulla causa fuit; numquam tam vehementer cum senatu consociati fuistis. nec mirum: agitur enim non qua condicione victuri, sed victurine simus an cum supplicio ignominiaque perituri.\nquamquam mortem quidem natura omnibus proposuit; crudelitatem mortis et dedecus virtus propulsare solet, quae propria est Romani generis et seminis. hanc retinete, quaeso, Quirites, quam vobis tamquam hereditatem maiores vestri reliquerunt. Alia omnia falsa, incerta sunt, caduca, mobilia: virtus est una altissimis defixa radicibus, quae numquam vi ulla labefactari potest, numquam demoveri loco. hac maiores vestri primum universam Italiam devicerunt, deinde Karthaginem exciderunt, Numantiam everterunt, potentissimos reges, bellicosissimas gentis in dicionem huius imperi redegerunt.\nac maioribus quidem vestris, Quirites, cum eo hoste res erat qui haberet rem publicam, curiam, aerarium, consensum et concordiam civium, rationem aliquam, si ita res tulisset, pacis et foederis: hic vester hostis vestram rem publicam oppugnat, ipse habet nullam; senatum, id est orbis terrae consilium, delere gestit, ipse consilium publicum nullum habet; aerarium vestrum exhausit, suum non habet. nam concordiam civium qui habere potest, nullam cum habeat civitatem? pacis vero quae potest esse cum eo ratio in quo est incredibilis crudelitas, fides nulla?\nest igitur, Quirites, populo Romano, victori omnium gentium, omne certamen cum percussore, cum latrone, cum Spartaco. nam quod se similem esse Catilinae gloriari solet, scelere par est illi, industria inferior. ille cum exercitum nullum habuisset, repente conflavit: hic eum exercitum quem accepit amisit. Vt igitur Catilinam diligentia mea, senatus auctoritate, vestro studio et virtute fregistis, sic Antoni nefarium latrocinium vestra cum senatu concordia tanta quanta numquam fuit, felicitate et virtute exercituum ducumque vestrorum brevi tempore oppressum audietis.\nequidem quantum cura, labore, vigiliis, auctoritate, consilio eniti atque efficere potero, nihil praetermittam quod ad libertatem vestram pertinere arbitrabor; neque enim id pro vestris amplissimis in me beneficiis sine scelere facere possum. hodierno autem die primum referente viro fortissimo vobisque amicissimo, hoc M. Servilio, conlegisque eius, ornatissimis viris, optimis civibus, longo intervallo me auctore et principe ad spem libertatis exarsimus.\nnihil umquam longius his Kalendis Ianuariis mihi visum est, patres conscripti: quod idem intellegebam per hos dies uni cuique vestrum videri. qui enim bellum cum re publica gerunt, hunc diem non exspectabant; nos autem, tum cum maxime consilio nostro subvenire communi saluti oporteret, in senatum non vocabamur. sed querelam praeteritorum dierum sustulit oratio consulum, qui ita locuti sunt ut magis exoptatae Kalendae quam serae esse videantur. atque ut oratio consulum animum meum erexit spemque attulit non modo salutis conservandae verum etiam dignitatis pristinae recuperandae, sic me perturbasset eius sententia qui primus rogatus est, nisi vestrae virtuti constantiaeque confiderem.\nhic enim dies vobis, patres conscripti, inluxit, haec potestas data est ut quantum virtutis, quantum constantiae, quantum gravitatis in huius ordinis consilio esset, populo Romano declarare possetis. recordamini qui dies nudius tertius decimus fuerit, quantus consensus vestrum, quanta virtus, quanta constantia; quantam sitis a populo Romano laudem, quantam gloriam, quantam gratiam consecuti. atque illo die, patres conscripti, ea constituistis ut vobis iam nihil sit integrum nisi aut honesta pax aut bellum necessarium.\npacem volt M. Antonius? arma deponat, roget, deprecetur. neminem aequiorem reperiet quam me cui, dum se civibus impiis commendat, inimicus quam amicus esse maluit. nihil est profecto quod possit dari bellum gerenti; erit fortasse aliquid quod concedi possit roganti; legatos vero ad eum mittere de quo gravissimum et severissimum iudicium nudius tertius decimus feceritis, non iam levitatis est, sed, ut quod sentio dicam, dementiae. primum duces eos laudavistis qui contra illum bellum privato consilio suscepissent; deinde milites veteranos qui, cum ab Antonio in colonias essent deducti, illius beneficio libertatem populi Romani anteposuerunt.\nquid? legio Martia: quid? quarta, cur laudantur? si enim consulem suum reliquerunt, vituperandae sunt; si inimicum rei publicae, iure laudantur. atqui cum consules nondum haberetis, decrevistis ut et de praemiis militum et de honoribus imperatorum primo quoque tempore referretur. placet eodem tempore praemia constituere eis qui contra Antonium arma ceperint et legatos ad Antonium mittere? ut iam pudendum sit honestiora decreta esse legionum quam senatus: si quidem legiones decreverunt senatum defendere contra Antonium, senatus decernit legatos ad Antonium. Vtrum hoc est confirmare militum animos an debilitare virtutem?\nhoc dies duodecim profecerunt ut, quem nemo praeter Cotylonem inventus sit qui defenderet, is habeat iam patronos etiam consularis? qui utinam omnes ante me sententiam rogarentur!—quamquam suspicor quid dicturi sint quidam eorum, qui post me rogabuntur—facilius contra dicerem si quid videretur. est enim opinio decreturum aliquem M. Antonio illam ultimam Galliam quam Plancus obtinet. quid est aliud omnia ad bellum civile hosti arma largiri, primum nervos belli, pecuniam infinitam qua nunc eget, deinde equitatum quantum velit? equitatum dico? dubitabit, credo, gentis barbaras secum adducere. hoc qui non videt, excors, qui cum videt decernit, impius est.\ntu civem sceleratum et perditum Gallorum et Germanorum pecunia, peditatu, equitatu, copiis instrues? nullae istae excusationes sunt: ‘meus amicus est.’ sit patriae prius. ‘meus cognatus.’ an potest cognatio propior ulla esse quam patriae in qua parentes etiam continentur? ‘mihi pecuniam tribuit.’ cupio videre qui id audeat dicere. quid autem agatur cum aperuero, facile erit statuere quam sententiam dicatis aut quam sequamini. agitur utrum M. Antonio facultas detur opprimendae rei publicae, caedis faciendae bonorum, urbis, agrorum suis latronibus condonandi, populum Romanum servitute opprimendi, an horum ei facere nihil liceat. dubitate quid agatis. ‘at non cadunt haec in Antonium.'\nhoc ne Cotylo quidem dicere auderet. quid enim in eum non cadit qui, cuius acta se defendere dicit, eius eas leges pervertit quas maxime laudare poteramus? ille paludes siccare voluit; hic omnem Italiam moderato homini, L. Antonio, dividendam dedit. quid? hanc legem populus Romanus accepit? quid? per auspicia ferri potuit? sed augur verecundus sine conlegis de auspiciis. quamquam illa auspicia non egent interpretatione augurum; Iove enim tonante cum populo agi non esse fas quis ignorat? tribuni plebis tulerunt de provinciis contra acta C. Caesaris: ille biennium, hi sexennium. etiam hanc legem populus Romanus accepit? quid? promulgata fuit? quid? non ante lata quam scripta est? quid? non ante factum vidimus quam futurum quisquam est suspicatus? Vbi lex Caecilia et Didia,\nubi promulgatio trinum nundinum, ubi poena recenti lege Iunia et Licinia? possuntne hae leges esse ratae sine interitu legum reliquarum? eccui potestas in forum insinuandi fuit? quae porro illa tonitrua, quae tempestas! ut, si auspicia M. Antonium non moverent, sustinere tamen eum ac ferre posse tantam vim tempestatis, imbris, turbinum mirum videretur. quam legem igitur se augur dicit tulisse non modo tonante Iove sed prope caelesti clamore prohibente, hanc dubitabit contra auspicia latam confiteri?\nquid? quod cum eo conlega tulit quem ipse fecit sua nuntiatione vitiosum, nihilne ad auspicia bonus augur pertinere arbitratus est? sed auspiciorum nos fortasse erimus interpretes qui sumus eius conlegae: num ergo etiam armorum interpretes quaerimus? primum omnes fori aditus ita saepti ut, etiam si nemo obstaret armatus, tamen nisi saeptis revolsis introiri in forum nullo modo posset; sic vero erant disposita praesidia ut quo modo hostium aditus urbe prohibentur castellis et operibus, ita ab ingressione fori populum tribunosque plebis propulsari videres.\nquibus de causis eas leges quas M. Antonius tulisse dicitur omnis censeo per vim et contra auspicia latas eisque legibus populum non teneri. si quam legem de actis Caesaris confirmandis deve dictatura in perpetuum tollenda deve coloniis in agros deducendis tulisse M. Antonius dicitur, easdem leges de integro ut populum teneant salvis auspiciis ferri placet. quamvis enim res bonas vitiose per vimque tulerit, tamen eae leges non sunt habendae, omnisque audacia gladiatoris amentis auctoritate nostra repudianda est.\nilla vero dissipatio pecuniae publicae ferenda nullo modo est per quam sestertium septiens miliens falsis perscriptionibus donationibusque avertit, ut portenti simile videatur tantam pecuniam populi Romani tam brevi tempore perire potuisse. quid? illi tot immanes quaestus ferendine quos M. Antoni exhausit domus? decreta falsa vendebat, regna, civitates, immunitates in aes accepta pecunia iubebat incidi. haec se ex commentariis C. Caesaris, quorum ipse auctor erat, agere dicebat. calebant in interiore aedium parte totius rei publicae nundinae; mulier sibi felicior quam viris auctionem provinciarum regnorumque faciebat; restituebantur exsules quasi lege sine lege; quae nisi auctoritate senatus rescinduntur, quoniam ingressi in spem rei publicae recuperandae sumus, imago nulla liberae civitatis relinquetur.\nneque solum commentariis commenticiis chirographisque venalibus innumerabilis pecunia congesta in illam domum est, cum, quae vendebat Antonius, ea se ex actis Caesaris agere diceret, sed senatus etiam consulta pecunia accepta falsa referebat; syngraphae obsignabantur; senatus consulta numquam facta ad aerarium deferebantur. huius turpitudinis testes erant etiam exterae nationes. foedera interea facta, regna data, populi provinciaeque liberatae, ipsarumque rerum falsae tabulae gemente populo Romano toto Capitolio figebantur. quibus rebus tanta pecunia una in domo coacervata est ut, si hoc genus pecuniae iure redigatur, non sit pecunia rei publicae defutura. legem etiam iudiciariam tulit, homo castus atque integer, iudiciorum et iuris auctor. in quo nos fefellit. antesignanos et manipularis et alaudas iudices se constituisse dicebat: at ille legit aleatores, legit exsules, legit Graecos â€”o consessum iudicum praeclarum! o dignitatem consili admirandam!\navet animus apud consilium illud pro reo dicere! Cydam amo Cretensem, portentum insulae, hominem audacissimum et perditissimum. sed fac non esse: num Latine scit? num est ex iudicum genere et forma? num, quod maximum est, leges nostras moresve novit? num denique homines? est enim Creta vobis notior quam Roma Cydae. dilectus autem et notatio iudicum etiam in nostris civibus haberi solet; Cortynium vero iudicem quis novit aut quis nosse potuit? nam Lysiaden Atheniensem plerique novimus; est enim Phaedri, philosophi nobilis, filius; homo praeterea festivus, ut ei cum M'. Curio consessore eodemque conlusore facillime possit convenire.\nquaero igitur, si Lysiades citatus iudex non responderit excuseturque Areopagites esse nec debere eodem tempore Romae et Athenis res iudicare, accipietne excusationem is qui quaestioni praeerit Graeculi iudicis, modo palliati, modo togati? an Atheniensium antiquissimas leges negleget? qui porro ille consessus, di boni! Cretensis iudex isque nequissimus. quem ad modum ad hunc reus adleget, quo modo accedat? dura natio est. at Athenienses misericordes. puto ne Curium quidem esse crudelem qui periculum fortunae cotidie facit. sunt item lecti iudices qui fortasse excusabuntur; habent enim legitimam excusationem, exsili causa solum vertisse nec esse postea restitutos.\nhos ille demens iudices legisset, horum nomina ad aerarium detulisset, his magnam partem rei publicae credidisset, si ullam speciem rei publicae cogitavisset? atque ego de notis iudicibus dixi: quos minus nostis nolui nominare: saltatores, citharistas, totum denique comissationis Antonianae chorum in tertiam decuriam iudicum scitote esse coniectum. en causam cur lex tam egregia tamque praeclara maximo imbri, tempestate, ventis, procellis, turbinibus, inter fulmina et tonitrua ferretur, ut eos iudices haberemus quos hospites habere nemo velit. scelerum magnitudo, conscientia maleficiorum, direptio eius pecuniae cuius ratio in aede Opis confecta est hanc tertiam decuriam excogitavit; nec ante turpes iudices quaesiti quam honestis iudicibus nocentium salus desperata est.\nsed illud os, illam impuritatem caeni fuisse ut hos iudices legere auderet! quorum lectione duplex imprimeretur rei publicae dedecus: unum, quod tam turpes iudices essent; alterum, quod patefactum cognitumque esset quam multos in civitate turpis haberemus. hanc ergo et reliquas eius modi leges, etiam si sine vi salvis auspiciis essent rogatae, censerem tamen abrogandas: nunc vero cur abrogandas censeam, quas iudico non rogatas?\nan illa non gravissimis ignominiis monumentisque huius ordinis ad posteritatis memoriam sunt notanda, quod unus M. Antonius in hac urbe post conditam urbem palam secum habuerit armatos? quod neque reges nostri fecerunt neque ei qui regibus exactis regnum occupare voluerunt. Cinnam memini; vidi Sullam; modo Caesarem: hi enim tres post civitatem a L. Bruto liberatam plus potuerunt quam universa res publica. non possum adfirmare nullis telis eos stipatos fuisse; hoc dico: nec multis et occultis.\nat hanc pestem agmen armatorum sequebatur; Crassicius, mustela, Tiro, gladios ostentantes, sui similis greges ducebant per forum; certum agminis locum tenebant barbari sagittarii. cum autem erat ventum ad aedem Concordiae, gradus complebantur, lecticae conlocabantur, non quo ille scuta occulta esse vellet, sed ne familiares, si scuta ipsi ferrent, laborarent. illud vero taeterrimum non modo aspectu sed etiam auditu, in cella Concordiae conlocari armatos, latrones, sicarios; de templo carcerem fieri; opertis valvis Concordiae, cum inter subsellia senatus versarentur latrones, patres conscriptos sententias dicere.\nhuc nisi venirem Kalendis Septembribus, etiam fabros se missurum et domum meam disturbaturum esse dixit. Magna res, credo, agebatur: de supplicatione referebat. veni postridie: ipse non venit. locutus sum de re publica, minus equidem libere quam mea consuetudo, liberius tamen quam periculi minae postulabant. at ille homo vehemens et violentus, qui hanc consuetudinem libere dicendi excluderet—fecerat enim hoc idem maxima cum laude L. Piso xxx diebus ante—inimicitias mihi denuntiavit; adesse in senatum iussit a. d. xiii. Kalendas Octobris. ipse interea xvii dies de me in Tiburtino Scipionis declamitavit, sitim quaerens; haec enim ei causa esse declamandi solet.\ncum is dies quo me adesse iusserat, venisset, tum vero agmine quadrato in aedem Concordiae venit atque in me absentem orationem ex ore impurissimo evomuit. quo die, si per amicos mihi cupienti in senatum venire licuisset, caedis initium fecisset a me; sic enim statuerat; cum autem semel gladium scelere imbuisset, nulla res ei finem caedendi nisi defetigatio et satietas attulisset. etenim aderat Lucius frater, gladiator Asiaticus, qui myrmillo Mylasis depugnarat; sanguinem nostrum sitiebat, suum in illa gladiatoria pugna multum profuderat. hic pecunias vestras aestimabat; possessiones notabat et urbanas et rusticas; huius mendicitas aviditate coniuncta in fortunas nostras imminebat; dividebat agros quibus et quos volebat; nullus aditus erat privato, nulla aequitatis deprecatio. tantum quisque habebat possessor quantum reliquerat divisor Antonius.\nquae quamquam, si leges inritas feceritis, rata esse non possunt, tamen separatim suo nomine notanda censeo, iudicandumque nullos vii viros fuisse, nihil placere ratum esse quod ab eis actum diceretur. M. vero Antonium quis est qui civem possit iudicare potius quam taeterrimum et crudelissimum hostem, qui pro aede Castoris sedens audiente populo Romano dixerit nisi victorem victurum neminem? num putatis, patres conscripti, dixisse eum minacius quam facturum fuisse? quid vero quod in contione dicere ausus est, se, cum magistratu abisset, ad urbem futurum cum exercitu, introiturum quotienscumque vellet, quid erat aliud nisi denuntiare populo Romano servitutem?\nquod autem eius iter Brundisium, quae festinatio, quae spes, nisi ad urbem vel in urbem potius exercitum maximum adduceret? qui autem dilectus centurionum, quae effrenatio impotentis animi! cum eius promissis legiones fortissimae reclamassent, domum ad se venire iussit centuriones quos bene sentire de re publica cognoverat eosque ante pedes suos uxorisque suae, quam secum gravis imperator ad exercitum duxerat, iugulari coegit. quo animo hunc futurum fuisse censetis in nos quos oderat, cum in eos quos numquam viderat tam crudelis fuisset, et quam avidum in pecuniis locupletium qui pauperum sanguinem concupisset? quorum ipsorum bona, quantacumque erant, statim suis comitibus compotoribusque discripsit.\natque ille furens infesta iam patriae signa a Brundisio inferebat; cum C. Caesar deorum immortalium beneficio, divina animi, ingeni, consili magnitudine, quamquam sua sponte eximiaque virtute, tamen approbatione auctoritatis meae colonias patris adiit, veteranos milites convocavit, paucis diebus exercitum fecit, incitatos latronum impetus retardavit. postea vero quam legio Martia ducem praestantissimum vidit, nihil egit aliud nisi ut aliquando liberi essemus; quam est imitata quarta legio. quo ille nuntio audito cum senatum vocasset adhibuissetque consularem qui sua sententia C. Caesarem hostem iudicaret, repente concidit.\npost autem neque sacrificiis sollemnibus factis neque votis nuncupatis non profectus est, sed profugit paludatus. at quo? in provinciam firmissimorum et fortissimorum civium qui illum, ne si ita quidem venisset ut nullum bellum inferret, ferre potuissent, impotentem, iracundum, contumeliosum, superbum, semper poscentem, semper rapientem, semper ebrium. at ille cuius ne pacatam quidem nequitiam quisquam ferre posset bellum intulit provinciae Galliae; circumsedet Mutinam, firmissimam et splendidissimam populi Romani coloniam; oppugnat D. Brutum, imperatorem, consulem designatum, civem non sibi, sed nobis et rei publicae natum.\nergo Hannibal hostis, civis Antonius? quid ille fecit hostiliter quod hic non aut fecerit aut faciat aut moliatur et cogitet? totum iter Antoniorum quid habuit nisi depopulationes, vastationes, caedis, rapinas? quas non faciebat Hannibal, quia multa ad usum suum reservabat: at hi, qui in horam viverent, non modo de fortunis et de bonis civium, sed ne de utilitate quidem sua cogitaverunt.\nad hunc, di boni! legatos mitti placet? Norunt isti homines formam rei publicae, iura belli, exempla maiorum, cogitant quid populi Romani maiestas, quid senatus severitas postulet? legatos decernis? si, ut deprecere, contemnet; si, ut imperes, non audiet; denique quamvis severa legatis mandata dederimus, nomen ipsum legatorum hunc quem videmus populi Romani restinguet ardorem, municipiorum atque Italiae franget animos. Vt omittam haec quae magna sunt, certe ista legatio moram et tarditatem adferet bello.\nquamvis dicant quod quosdam audio dicturos: ‘legati proficiscantur: bellum nihilo minus paretur,’ tamen legatorum nomen ipsum et animos molliet et belli celeritatem morabitur. minimis momentis, patres conscripti, maximae inclinationes temporum fiunt, cum in omni casu rei publicae tum in bello et maxime civili quod opinione plerumque et fama gubernatur. nemo quaeret quibuscum mandatis legatos miserimus: nomen ipsum legationis ultro missae timoris esse signum videbitur. recedat a Mutina, desinat oppugnare Brutum, decedat ex Gallia; non est verbis rogandus, cogendus est armis.\nnon enim ad Hannibalem mittimus ut a Sagunto recedat, ad quem miserat olim senatus P. Valerium Flaccum et Q. Baebium Tampilum—qui, si Hannibal non pareret, Carthaginem ire iussi sunt: nostros quo iubemus ire, si non paruerit Antonius?—ad nostrum civem mittimus, ne imperatorem, ne coloniam populi Romani oppugnet. itane vero? hoc per legatos rogandum est? quid interest, per deos immortalis, utrum hanc urbem oppugnet an huius urbis propugnaculum, coloniam populi Romani praesidi causa conlocatam? Belli Punici secundi quod contra maiores nostros Hannibal gessit causa fuit Sagunti oppugnatio. recte ad eum legati missi: mittebantur ad Poenum, mittebantur pro Hannibalis hostibus, nostris sociis. quid simile tandem? nos ad civem mittimus ne imperatorem populi Romani, ne exercitum, ne coloniam circumsedeat, ne oppugnet, ne agros depopuletur, ne sit hostis.\nage, si paruerit, hoc civi uti aut volumus aut possumus? ante diem xiii. Kalendas Ianuarias decretis vestris eum concidistis; constituistis ut haec ad vos Kalendis Ianuariis referrentur quae referri videtis, de honoribus et praemiis bene de re publica meritorum et merentium: quorum principem iudicastis eum qui fuit C. Caesarem, qui M. Antoni impetus nefarios ab urbe in Galliam avertit, tum milites veteranos qui primi Caesarem secuti sunt, tum illas caelestis divinasque legiones, Martiam et quartam comprobastis quibus, cum consulem suum non modo reliquissent, sed bello etiam persequerentur honores et praemia spopondistis; eodemque die D. Bruti, praestantissimi civis, edicto adlato atque proposito factum eius conlaudastis, quodque ille bellum privato consilio susceperat, id vos auctoritate publica comprobastis.\nquid igitur illo die aliud egistis nisi ut hostem iudicaretis Antonium? his vestris decretis aut ille vos aequo animo aspicere poterit aut vos illum sine dolore summo videbitis? exclusit illum a re publica, distraxit, segregavit non solum scelus ipsius sed etiam, ut mihi videtur, fortuna quaedam rei publicae. qui si legatis paruerit Romamque redierit, num umquam perditis civibus vexillum quo concurrant defuturum putatis? sed hoc minus vereor: sunt alia quae magis timeam et cogitem. numquam parebit ille legatis. Novi hominis insaniam, adrogantiam; novi perdita consilia amicorum, quibus ille est deditus.\nLucius quidem frater eius, utpote qui peregre depugnarit, familiam ducit. sit per se ipse sanus, quod numquam erit: per hos esse ei tamen non licebit. teretur interea tempus; belli apparatus refrigescent. Vnde est adhuc bellum tractum nisi ex retardatione et mora? Vt primum post discessum latronis vel potius desperatam fugam libere senatus haberi potuit, semper flagitavi ut convocaremur. quo die primum convocati sumus, adfui ipse, cum designati consules non adessent, ieci sententia mea maximo vestro consensu fundamenta rei publicae, serius omnino quam decuit—nec enim ante potui—sed tamen si ex eo tempore dies nullus intermissus esset, bellum profecto nullum haberemus.\nomne malum nascens facile opprimitur: inveteratum fit plerumque robustius. sed tum exspectabantur Kalendae Ianuariae, fortasse non recte. verum praeterita omittamus: etiamne hanc moram, dum proficiscantur legati, dum revertantur? quorum exspectatio dubitationem belli adfert. bello autem dubio quod potest studium esse dilectus?\nquam ob rem, patres conscripti, legatorum mentionem nullam censeo faciendam; rem administrandam arbitror sine ulla mora et confestim gerendam; tumultum decerni, iustitium edici, saga sumi dico oportere, dilectum haberi sublatis vacationibus in urbe et in Italia praeter Galliam tota.\nquae si erunt facta, opinio ipsa et fama nostrae severitatis obruet scelerati gladiatoris amentiam. sentiet sibi bellum cum re publica esse susceptum; experietur consentientis senatus nervos atque viris; nam nunc quidem partium contentionem esse dictitat. quarum partium? alteri victi sunt, alteri sunt e mediis C. Caesaris partibus; nisi forte Caesaris partis a Pansa et Hirtio consulibus et a filio C. Caesaris oppugnari putamus. hoc vero bellum non est ex dissensione partium, sed ex nefaria spe perditissimorum civium excitatum, quibus bona fortunaeque nostrae notatae sunt et iam ad cuiusque optionem distributae.\nlegi epistulam Antoni quam ad quendam vii virum, capitalem hominem, conlegam suum, miserat. ‘quid concupiscas tu videris: quod concupiveris certe habebis.’ en ad quem legatos mittamus, cui bellum moremur inferre: qui ne sorti quidem fortunas nostras destinavit, sed libidini cuiusque nos ita addixit ut ne sibi quidem quicquam integrum quod non alicui promissum iam sit reliquerit. cum hoc, patres conscripti, bello, inquam, decertandum est, idque confestim; legatorum tarditas repudianda est.\nquapropter ne multa nobis cotidie decernenda sint, consulibus totam rem publicam commendandam censeo eisque permittendum ut rem publicam defendant provideantque ne quid res publica detrimenti accipiat, censeoque ut eis qui in exercitu M. Antoni sunt ne sit ea res fraudi, si ante Kalendas Februarias ab eo discesserint. haec si censueritis, patres conscripti, brevi tempore libertatem populi Romani auctoritatemque vestram recuperabitis. si autem lenius agetis, tamen eadem, sed fortasse serius decernetis. de re publica quoad rettulistis satis decrevisse videor.\naltera res est de honoribus: de quibus deinceps intellego esse dicendum. sed qui ordo in sententiis rogandis servari solet, eundem tenebo in viris fortibus honorandis. A Bruto igitur, consule designato, more maiorum capiamus exordium. cuius ut superiora omittam, quae sunt maxima illa quidem sed adhuc hominum magis iudiciis quam publice laudata, quibusnam verbis eius laudes huius ipsius temporis consequi possumus? neque enim ullam mercedem tanta virtus praeter hanc laudis gloriaeque desiderat; qua etiam si careat, tamen sit se ipsa contenta: quamquam in memoria gratorum civium tamquam in luce posita laetetur. laus igitur iudici testimonique nostri tribuenda Bruto est.\nquam ob rem his verbis, patres conscripti, senatus consultum faciendum censeo: â€˜cum D. Brutus, imperator, consul designatus, provinciam Galliam in senatus populique Romani potestate teneat, cumque exercitum tantum tam brevi tempore summo studio municipiorum coloniarumque provinciae Galliae, optime de re publica meritae merentisque, conscripserit, compararit, id eum recte et ordine exque re publica fecisse, idque D. Bruti praestantissimum meritum in rem publicam senatui populoque Romano gratum esse et fore: itaque senatum populumque Romanum existimare, D. Bruti imperatoris, consulis designati, opera, consilio, virtute incredibilique studio et consensu provinciae Galliae rei publicae difficillimo tempore esse subventum.'\nhuic tanto merito Bruti, patres conscripti, tantoque in rem publicam beneficio quis est tantus honos qui non debeatur? nam si M. Antonio patuisset Gallia, si oppressis municipiis et coloniis imparatis in illam ultimam Galliam penetrare potuisset, quantus rei publicae terror impenderet? dubitaret, credo, homo amentissimus atque in omnibus consiliis praeceps et devius non solum cum exercitu suo sed etiam cum omni immanitate barbariae bellum inferre nobis, ut eius furorem ne Alpium quidem muro cohibere possemus. haec igitur habenda gratia est D. Bruto qui illum, nondum interposita auctoritate vestra, suo consilio atque iudicio, non ut consulem recepit, sed ut hostem arcuit Gallia seque obsideri quam hanc urbem maluit. habeat ergo huius tanti facti tamque praeclari decreto nostro testimonium sempiternum; Galliaque quae semper praesidet atque praesedit huic imperio libertatique communi merito vereque laudetur, quod se suasque viris non tradidit, sed opposuit Antonio.\natque etiam M. Lepido pro eius egregiis in rem publicam meritis decernendos honores quam amplissimos censeo. semper ille populum Romanum liberum voluit maximumque signum illo die dedit voluntatis et iudici sui, cum Antonio diadema Caesari imponente se avertit gemituque et maestitia declaravit quantum haberet odium servitutis, quam populum Romanum liberum cuperet, quam illa quae tulerat temporum magis necessitate quam iudicio tulisset. quanta vero is moderatione usus sit in illo tempore civitatis quod post mortem Caesaris consecutum est, quis nostrum oblivisci potest? Magna haec, sed ad maiora properat oratio.\nquid enim, o di immortales! admirabilius omnibus gentibus, quid optatius populo Romano accidere potuit quam, cum bellum civile maximum esset, cuius belli exitum omnes timeremus, sapientia et misericordia id potius exstingui quam armis et ferro rem in discrimen adducere? quod si eadem ratio Caesaris fuisset in illo taetro miseroque bello, ut omittam patrem, duos Cn. Pompei, summi et singularis viri, filios incolumis haberemus: quibus certe pietas fraudi esse non debuit. Vtinam omnis M. Lepidus servare potuisset! facturum fuisse declaravit in eo quod potuit, cum Sex. Pompeium restituit civitati, maximum ornamentum rei publicae, clarissimum monumentum clementiae suae. gravis illa fortuna populi Romani, grave fatum. Pompeio enim patre, quod imperi populi Romani lumen fuit, exstincto interfectus est patris simillimus filius.\nsed omnia mihi videntur deorum immortalium iudicio expiata sex. Pompeio rei publicae conservato. quam ob causam iustam atque magnam et quod periculosissimum civile bellum maximumque humanitate et sapientia sua M. Lepidus ad pacem concordiamque convertit, senatus consultum his verbis censeo perscribendum: â€˜cum a M. Lepido imperatore, pontifice maximo, saepe numero res publica et bene et feliciter gesta sit, populusque Romanus intellexerit ei dominatum regium maxime displicere, cumque eius opera, virtute, consilio singularique clementia et mansuetudine bellum acerbissimum civile sit restinctum,\nSextusque Pompeius, Gnaei filius, Magnus, huius ordinis auctoritate ab armis discesserit et a M. Lepido imperatore, pontifice maximo, summa senatus populique Romani voluntate civitati restitutus sit, senatum populumque Romanum pro maximis plurimisque in rem publicam M. Lepidi meritis magnam spem in eius virtute, auctoritate, felicitate reponere oti, pacis, concordiae, libertatis, eiusque in rem publicam meritorum senatum populumque Romanum memorem fore, eique statuam equestrem inauratam in rostris aut quo alio loco in foro vellet ex huius ordinis sententia statui placere.’ qui honos, patres conscripti, mihi maximus videtur, primum quia iustus est; non enim solum datur propter spem temporum reliquorum sed pro amplissimis meritis redditur; nec vero cuiquam possumus commemorare hunc honorem a senatu tributum iudicio senatus soluto et libero.\nvenio ad C. Caesarem, patres conscripti, qui nisi fuisset, quis nostrum esse potuisset? advolabat ad urbem a Brundisio homo impotentissimus, ardens odio, animo hostili in omnis bonos cum exercitu Antonius. quid huius audaciae et sceleri poterat opponi? nondum ullos duces habebamus, non copias; nullum erat consilium publicum, nulla libertas; dandae cervices erant crudelitati nefariae; fugam quaerebamus omnes, quae ipsa exitum non habebat.\nquis tum nobis, quis populo Romano obtulit hunc divinum adulescentem deus? qui, cum omnia ad perniciem nostram pestifero illi civi paterent, subito praeter spem omnium exortus prius confecit exercitum quem furori M. Antoni opponeret quam quisquam hoc eum cogitare suspicaretur. Magni honores habiti Cn. Pompeio, cum esset adulescens, et quidem iure. subvenit enim rei publicae, sed aetate multo robustior et militum ducem quaerentium studio paratior et in alio genere belli. non enim omnibus Sullae causa grata. declarat multitudo proscriptorum, tot municipiorum maximae calamitates.\nCaesar autem annis multis minor veteranos cupientis iam requiescere armavit; eam complexus est causam quae esset senatui, quae populo, quae cunctae Italiae, quae dis hominibusque gratissima. et Pompeius ad L. Sullae maximum imperium victoremque exercitum accessit: Caesar se ad neminem adiunxit, ipse princeps exercitus faciendi et praesidi comparandi fuit. ille adversariorum partibus agrum Picenum habuit inimicum: hic ex Antoni amicis sed amicioribus libertatis contra Antonium confecit exercitum. illius opibus Sulla regnavit: huius praesidio Antoni dominatus oppressus est.\ndemus igitur imperium Caesari sine quo res militaris administrari, teneri exercitus, bellum geri non potest: sit pro praetore eo iure quo qui optimo. qui honos quamquam est magnus illi aetati, tamen ad necessitatem rerum gerendarum, non solum ad dignitatem valet. itaque illa quaeramus quae vix hodierno die consequemur. sed saepe spero fore huius adulescentis ornandi et nobis et populo Romano potestatem;\nhoc autem tempore ita censeo decernendum: ‘quod C. Caesar, Gai filius, pontifex, pro praetore, summo rei publicae tempore milites veteranos ad libertatem populi Romani cohortatus sit eosque conscripserit, quodque legio Martia quartaque summo studio optimoque in rem publicam consensu C. Caesare duce et auctore rem publicam, libertatem populi Romani defendant, defenderint, et quod C. Caesar pro praetore Galliae provinciae cum exercitu subsidio profectus sit, equites, sagittarios, elephantos in suam populique Romani potestatem redegerit, difficillimoque rei publicae tempore saluti dignitatique populi Romani subvenerit, ob eas causas senatui placere, C. Caesarem, Gai filium, pontificem, pro praetore, senatorem esse sententiamque loco praetorio dicere, eiusque rationem, quemcumque magistratum petet, ita haberi ut haberi per leges liceret, si anno superiore quaestor fuisset.’ quid est enim,\npatres conscripti, cur eum non quam primum amplissimos honores capere cupiamus? legibus enim annalibus cum grandiorem aetatem ad consulatum constituebant, adulescentiae temeritatem verebantur: C. Caesar ineunte aetate docuit ab excellenti eximiaque virtute progressum aetatis exspectari non oportere. itaque maiores nostri veteres illi admodum antiqui leges annalis non habebant, quas multis post annis attulit ambitio, ut gradus essent petitionis inter aequalis. ita saepe magna indoles virtutis, prius quam rei publicae prodesse potuisset, exstincta est.\nat vero apud antiquos Rulli, Decii, Corvini multique alii, recentiore autem memoria superior Africanus, T. Flamininus admodum adulescentes consules facti tantas res gesserunt ut populi Romani imperium auxerint, nomen ornarint. quid? Macedo Alexander, cum ab ineunte aetate res maximas gerere coepisset, nonne tertio et tricesimo anno mortem obiit? quae est aetas nostris legibus decem annis minor quam consularis. ex quo iudicari potest virtutis esse quam aetatis cursum celeriorem. nam quod ei qui Caesari invident simulant se timere, ne verendum quidem est ut tenere se possit, ut moderari, ne honoribus nostris elatus intemperantius suis opibus utatur.\nea natura rerum est, patres conscripti, ut qui sensum verae gloriae ceperit quique se ab senatu, ab equitibus Romanis populoque Romano universo senserit civem carum haberi salutaremque rei publicae, nihil cum hac gloria comparandum putet. Vtinam C. Caesari, patri dico, contigisset adulescenti ut esset senatui atque optimo cuique carissimus! quod cum consequi neglexisset, omnem vim ingeni, quae summa fuit in illo, in populari levitate consumpsit. itaque cum respectum ad senatum et ad bonos non haberet, eam sibi viam ipse patefecit ad opes suas amplificandas quam virtus liberi populi ferre non posset. eius autem fili longissime diversa ratio est: qui cum omnibus carus est, tum optimo cuique carissimus. in hoc spes libertatis posita est; ab hoc accepta iam salus; huic summi honores et exquiruntur et parati sunt.\ncuius igitur singularem prudentiam admiramur, eius stultitiam timemus? quid enim stultius quam inutilem potentiam, invidiosas opes, cupiditatem dominandi praecipitem et lubricam anteferre verae, gravi, solidae gloriae? an hoc vidit puer: si aetate processerit, non videbit? ‘at est quibusdam inimicus clarissimis atque optimis civibus.’ nullus iste timor esse debet. omnis Caesar inimicitias rei publicae condonavit; hanc sibi iudicem constituit, hanc moderatricem omnium consiliorum atque factorum. ita enim ad rem publicam accessit ut eam confirmaret, non ut everteret. omnis habeo cognitos sensus adulescentis. nihil est illi re publica carius, nihil vestra auctoritate gravius, nihil bonorum virorum iudicio optatius, nihil vera gloria dulcius.\nquam ob rem ab eo non modo nihil timere sed maiora et meliora exspectare debetis, neque in eo qui ad D. Brutum obsidione liberandum profectus sit timere ne memoria maneat domestici doloris quae plus apud eum possit quam salus civitatis. audeo etiam obligare fidem meam, patres conscripti, vobis populoque Romano reique publicae; quod profecto, cum me nulla vis cogeret, facere non auderem pertimesceremque in maxima re periculosam opinionem temeritatis. promitto, recipio, spondeo, patres conscripti, C. Caesarem talem semper fore civem qualis hodie sit qualemque eum maxime velle esse et optare debemus.\nquae cum ita sint, de Caesare satis hoc tempore dictum habebo. nec vero de L. Egnatuleio, fortissimo et constantissimo civi amicissimoque rei publicae, silendum arbitror; sed tribuendum testimonium virtutis egregiae, quod is legionem quartam ad Caesarem adduxerit, quae praesidio consulibus, senatui populoque Romano reique publicae esset: ob eam causam placere uti L. Egnatuleio triennio ante legitimum tempus magistratus petere, capere, gerere liceat. in quo, patres conscripti, non tantum commodum tribuitur L. Egnatuleio quantus honos: in tali enim re satis est nominari.\nde exercitu autem C. Caesaris ita censeo decernendum: ‘senatui placere, militibus veteranis qui Caesaris pontificis pro praetore auctoritatem secuti libertatem populi Romani auctoritatemque huius ordinis defenderint atque defendant ipsis liberisque eorum militiae vacationem esse, utique C. Pansa A. Hirtius consules, alter ambove, si eis videretur, cognoscerent qui ager eis coloniis esset quo milites veterani deducti essent, qui contra legem Iuliam possideretur, ut is militibus veteranis divideretur; de agro Campano separatim cognoscerent inirentque rationem de commodis militum veteranorum augendis, legionique Martiae et legioni quartae et eis militibus qui de legione secunda, tricesima quinta ad C. Pansam A. Hirtium consules venissent suaque nomina edidissent, quod eis auctoritas senatus populique Romani libertas carissima sit et fuerit, vacationem militiae ipsis liberisque eorum esse placere extra tumultum Gallicum Italicumque: easque legiones bello confecto missas fieri placere; quantamque pecuniam militibus earum legionum in singulos C. Caesar, pontifex, pro praetore pollicitus sit, tantam dari placere; utique C. Pansa A. Hirtius consules, alter ambove, si eis videretur, rationem agri haberent qui sine iniuria privatorum dividi posset, eisque militibus, legioni Martiae et legioni quartae ita darent, adsignarent ut quibus militibus amplissime dati, adsignati essent.’ dixi ad ea omnia, consules, de quibus rettulistis: quae si erunt sine mora matureque decreta, facilius apparabitis ea quae tempus et necessitas flagitat. celeritate autem opus est: qua si essemus usi, bellum, ut saepe dixi, nullum haberemus.\naudita vobis esse arbitror, Quirites, quae sint acta in senatu, quae fuerit cuiusque sententia. res enim ex Kalendis Ianuariis agitata paulo ante confecta est, minus quidem illa severe quam decuit, non tamen omnino dissolute. mora est adlata bello, non causa sublata. quam ob rem, quod quaesivit ex me P. Apuleius, homo et multis officiis mihi et summa familiaritate coniunctus et vobis amicissimus, ita respondebo ut ea quibus non interfuistis nosse possitis. causa fortissimis optimisque consulibus Kalendis Ianuariis de re publica primum referendi fuit ex eo quod a. d. xiii. Kalendas Ianuarias senatus me auctore decrevit.\neo die primum, Quirites, fundamenta sunt iacta rei publicae: fuit enim longo intervallo ita liber senatus ut vos aliquando liberi essetis. quo quidem tempore, etiam si ille dies vitae finem mihi adlaturus esset, satis magnum ceperam fructum, cum vos universi una mente atque voce iterum a me conservatam esse rem publicam conclamastis. hoc vestro iudicio tanto tamque praeclaro excitatus ita Kalendis Ianuariis veni in senatum ut meminissem quam personam impositam a vobis sustinerem. itaque bellum nefarium inlatum rei publicae cum viderem, nullam moram interponendam insequendi M. Antonium putavi, hominemque audacissimum qui multis nefariis rebus ante commissis hoc tempore imperatorem populi Romani oppugnaret, coloniam vestram fidissimam fortissimamque obsideret, bello censui persequendum: tumultum esse decrevi; iustitium edici, saga sumi dixi placere, quo omnes acrius graviusque incumberent ad ulciscendas rei publicae iniurias, si omnia gravissimi belli insignia suscepta a senatu viderent.\nitaque haec sententia, Quirites, sic per triduum valuit ut, quamquam discessio facta non esset, tamen praeter paucos omnes mihi adsensuri viderentur. hodierno autem die spe nescio qua eis obiecta remissior senatus fuit. nam plures eam sententiam secuti sunt ut, quantum senatus auctoritas vesterque consensus apud Antonium valiturus esset, per legatos experiremur.\nintellego, Quirites, a vobis hanc sententiam repudiari, neque iniuria. ad quem enim legatos? ad eumne qui pecunia publica dissipata atque effusa per vim et contra auspicia impositis rei publicae legibus, fugata contione, obsesso senatu, ad opprimendam rem publicam Brundisio legiones arcessierit; ab eis relictus cum latronum manu in Galliam inruperit, Brutum oppugnet, Mutinam circumsedeat? quae vobis potest cum hoc gladiatore condicionis, aequitatis, legationis esse communitas?\nquamquam, Quirites, non est illa legatio, sed denuntiatio belli, nisi paruerit: ita enim est decretum ut si legati ad Hannibalem mitterentur. mittuntur enim qui nuntient ne oppugnet consulem designatum, ne Mutinam obsideat, ne provinciam depopuletur, ne dilectus habeat, sit in senatus populique Romani potestate. facile vero huic denuntiationi parebit, ut in patrum conscriptorum atque in vestra potestate sit qui in sua numquam fuerit! quid enim ille umquam arbitrio suo fecit? semper eo tractus est quo libido rapuit, quo levitas, quo furor, quo vinolentia; semper eum duo dissimilia genera tenuerunt, lenonum et latronum; ita domesticis stupris, forensibus parricidiis delectatur ut mulieri citius avarissimae paruerit quam senatui populoque Romano.\nitaque, quod paulo ante feci in senatu, faciam apud vos. testificor, denuntio, ante praedico nihil M. Antonium eorum quae sunt legatis mandata facturum; vastaturum agros, Mutinam obsessurum, dilectus qua possit habiturum. is est enim ille qui semper senatus iudicium et auctoritatem, semper voluntatem vestram potestatemque contempserit. an ille id faciat quod paulo ante decretum est, ut exercitum citra flumen Rubiconem, qui finis est Galliae, educeret, dum ne propius urbem Romam cc milia admoveret? huic denuntiationi ille pareat, ille se fluvio Rubicone et cc milibus circumscriptum esse patiatur?\nnon is est Antonius; nam si esset, non commisisset ut ei senatus tamquam Hannibali initio belli Punici denuntiaret ne oppugnaret Saguntum. quod vero ita avocatur a Mutina ut ab urbe tamquam pestifera flamma arceatur, quam habet ignominiam, quod iudicium senatus! quid, quod a senatu dantur mandata legatis ut D. Brutum militesque eius adeant eisque demonstrent summa in rem publicam merita beneficiaque eorum grata esse senatui populoque Romano eisque eam rem magnae laudi magnoque honori fore? passurumne censetis Antonium introire Mutinam legatos, exire inde tuto? numquam patietur, mihi credite. Novi violentiam, novi impudentiam, novi audaciam.\nnec vero de illo sicut de homine aliquo debemus, sed ut de importunissima belua cogitare. quae cum ita sint, non omnino dissolutum est quod decrevit senatus: habet atrocitatis aliquid legatio: utinam nihil haberet morae! nam cum plerisque in rebus gerendis tarditas et procrastinatio odiosa est, tum hoc bellum indiget celeritatis. succurrendum est D. Bruto, omnes undique copiae conligendae; moram exhibere ullam in tali cive liberando sine scelere non possumus.\nan ille non potuit, si Antonium consulem, si Galliam Antoni provinciam iudicasset, legiones Antonio et provinciam tradere, domum redire, triumphare, primus in hoc ordine, quoad magistratum iniret, sententiam dicere?\nquid negoti fuit? sed cum se Brutum esse meminisset vestraeque libertati natum, non otio suo, quid egit aliud nisi ut paene corpore suo Gallia prohiberet Antonium? ad hunc utrum legatos an legiones ire oportebat? sed praeterita omittamus: properent legati, quod video esse facturos; vos saga parate. est enim ita decretum ut, si ille auctoritati senatus non paruisset, ad saga iretur. Ibitur; non parebit: nos amissos tot dies rei gerendae queremur.\nnon metuo, Quirites, ne, cum audierit Antonius, me hoc et in senatu et in contione confirmasse, numquam illum futurum in senatus potestate, refellendi mei causa, ut ego nihil vidisse videar, vertat se et senatui pareat. numquam faciet; non invidebit huic meae gloriae; malet me sapientem a vobis quam se modestum existimari.\nquid? ipse si velit, num etiam Lucium fratrem passurum arbitramur? nuper quidem dicitur ad Tibur, ut opinor, cum ei labare M. Antonius videretur, mortem fratri esse minitatus. etiamne ab hoc myrmillone Asiatico senatus mandata, legatorum verba audientur? nec enim secerni a fratre poterit, tanta praesertim auctoritate. nam hic inter illos Africanus est: pluris habetur quam L. Trebellius, pluris quam T. Plancus, quam Extitius, adolescens nobilis. Plancum quidem, qui omnibus sententiis maximo vestro plausu condemnatus nescio quo modo se coniecit in turbam atque ita maestus rediit ut retractus, non reversus videretur, sic contemnit tamquam si illi aqua et igni interdictum sit: aliquando negat ei locum esse oportere in curia qui incenderit curiam.\nnam Trebellium valde iam diligit: oderat tum, cum ille tabulis novis adversabatur; iam fert in oculis, postea quam ipsum Trebellium vidit sine tabulis novis salvum esse non posse. audisse enim vos arbitror, Quirites, quod etiam videre potuistis, cotidie sponsores et creditores L. Trebelli convenire. O fide!—hoc enim opinor Trebellium sumpsisse cognomen—quae potest esse maior fides quam fraudare creditores, domo profugere, propter aes alienum ire ad arma? Vbi plausus ille in triumpho est, saepe ludis, ubi aedilitas delata summo studio bonorum? quis est qui hunc non casu existimet recte fecisse, nequitia sceleste.\nsed redeo ad amores deliciasque vestras, L. Antonium, qui vos omnis in fidem suam recepit. negatis? num quisnam est vestrum qui tribum non habeat? certe nemo. atqui illum quinque et triginta tribus patronum adoptarunt. rursus reclamatis? aspicite illam a sinistra equestrem statuam inauratam, in qua quid inscriptum est? ‘Qvinqve et triginta tribvs patrono.’ populi Romani igitur est patronus L. Antonius. malam quidem illi pestem! clamori enim vestro adsentior. non modo hic latro quem clientem habere nemo velit sed quis umquam tantis opibus, tantis rebus gestis fuit qui se populi Romani victoris dominique omnium gentium patronum dicere auderet?\nin foro L. Antoni statuam videmus, sicut illam Q. Tremuli, qui Hernicos devicit, ante Castoris. O impudentiam incredibilem! tantumne sibi sumpsit, quia Mylasis myrmillo Thraecem iugulavit, familiarem suum? quonam modo istum ferre possemus, si in hoc foro spectantibus vobis depugnasset? sed haec una statua. altera ab equitibus Romanis equo publico: qui item ascribunt, ‘patrono.’ quem umquam iste ordo patronum adoptavit? si quemquam, debuit me. sed me omitto; quem censorem, quem imperatorem? agrum eis divisit. O sordidos qui acceperint, improbum qui dederit!\nstatuerunt etiam tribuni militares qui in exercitu Caesaris bis fuerunt. quis est iste ordo? multi fuerunt multis in legionibus per tot annos. Eis quoque divisit Semurium. campus Martius restabat, nisi prius cum fratre fugisset. sed haec agrorum adsignatio paulo ante, Quirites, L. Caesaris, clarissimi viri et praestantissimi senatoris, sententia dissoluta est: huic enim adsensi vii virum acta sustulimus. iacent beneficia Nuculae; friget patronus Antonius. nam possessores animo aequiore discedent: nullam impensam fecerant; nondum instruxerant, partim quia non confidebant, partim quia non habebant.\nsed illa statua palmaris de qua, si meliora tempora essent, non possem sine risu dicere: L. Antonio a Iano medio patrono. itane? iam Ianus medius in L. Antoni clientela est? quis umquam in illo Iano inventus est qui L. Antonio mille nummum ferret expensum? sed nimis multa de nugis: ad causam bellumque redeamus; quamquam non alienum fuit personas quasdam a vobis recognosci, ut quibuscum bellum gereretur possetis taciti cogitare.\nego autem vos hortor, Quirites, ut, etiam si melius aliud fuit, tamen legatorum reditum exspectetis animo aequo. celeritas detracta de causa est; boni tamen aliquid accessit ad causam.\ncum enim legati renuntiarint quod certe renuntiabunt, non in vestra potestate, non in senatus esse Antonium, quis erit tam improbus civis qui illum civem habendum putet? nunc enim sunt pauci illi quidem, sed tamen plures quam re publica dignum est, qui ita loquantur: ‘ne legatos quidem exspectabimus?’ istam certe vocem simulationemque clementiae extorquebit istis res ipsa publica. quo etiam, ut confitear vobis, Quirites, minus hodierno die contendi, minus laboravi, ut mihi senatus adsentiens tumultum decerneret, saga sumi iuberet. malui viginti diebus post sententiam meam laudari ab omnibus quam a paucis hodie vituperari.\nquapropter, Quirites, exspectate legatorum reditum et paucorum dierum molestiam devorate. qui cum redierint, si pacem adferent, cupidum me; si bellum, providum iudicatote. an ego non provideam meis civibus, non dies noctesque de vestra libertate, de rei publicae salute cogitem? quid enim non debeo vobis, Quirites, quem vos a se ortum hominibus nobilissimis omnibus honoribus praetulistis? an ingratus sum? quis minus? qui partis honoribus eosdem in foro gessi labores quos petendis. rudis in re publica? quis exercitatior? qui viginti iam annos bellum geram cum impiis civibus. quam ob rem.\nQuirites, consilio quantum potero, labore plus paene quam potero, excubabo vigilaboque pro vobis. etenim quis est civis, praesertim hoc gradu quo me vos esse voluistis, tam oblitus benefici vestri, tam immemor patriae, tam inimicus dignitati suae quem non excitet, non inflammet tantus vester iste consensus? multas magnasque habui consul contiones, multis interfui: nullam umquam vidi tantam quanta nunc vestrum est. Vnum sentitis omnes, unum studetis, M. Antoni conatus avertere a re publica, furorem exstinguere, opprimere audaciam. idem volunt omnes ordines; eodem incumbunt municipia, coloniae, cuncta Italia. itaque senatum bene sua sponte firmum firmiorem vestra auctoritate fecistis.\nvenit tempus, Quirites, serius omnino quam dignum populo Romano fuit, sed tamen ita maturum ut differri iam hora non possit. fuit aliquis fatalis casus, ut ita dicam, quem tulimus, quoquo modo ferendus fuit: nunc si quis erit, erit voluntarius. populum Romanum servire fas non est, quem di immortales omnibus gentibus imperare voluerunt. res in extremum est adducta discrimen; de libertate decernitur. aut vincatis oportet, Quirites, quod profecto et pietate vestra et tanta concordia consequemini, aut quidvis potius quam serviatis. Aliae nationes servitutem pati possunt, populi Romani est propria libertas.\nparvis de rebus sed fortasse necessariis consulimur, patres conscripti. de Appia via et de Moneta consul, de Lupercis tribunus plebis refert. quarum rerum etsi facilis explicatio videtur, tamen animus aberrat a sententia suspensus curis maioribus. adducta est enim, patres conscripti, res in maximum periculum et in extremum paene discrimen. non sine causa legatorum istam missionem semper timui, numquam probavi: quorum reditus quid sit adlaturus ignoro; exspectatio quidem quantum adferat languoris animis quis non videt? non enim se tenent ei qui senatum dolent ad auctoritatis pristinae spem revirescere, coniunctum huic ordini populum Romanum, conspirantem Italiam, paratos exercitus, expeditos duces.\niam nunc fingunt responsa Antoni eaque defendunt. Alii postulare illum ut omnes exercitus dimittantur. scilicet legatos ad eum misimus, non ut pareret et dicto audiens esset huic ordini, sed ut condiciones ferret, leges imponeret, reserare nos exteris gentibus Italiam iuberet, se praesertim incolumi a quo maius periculum quam ab ullis nationibus extimescendum est.\nAlii remittere eum nobis Galliam citeriorem, illam ultimam postulare—praeclare: ex qua non legiones solum sed etiam nationes ad urbem conetur adducere—alii nihil eum iam nisi modeste postulare. Macedoniam suam vocat omnino, quoniam Gaius frater est inde revocatus. sed quae provincia est ex qua illa fax excitare non possit incendium? itaque idem quasi providi cives et senatores diligentes bellicum me cecinisse dicunt, suscipiunt pacis patrocinium. nonne sic disputant? inritatum Antonium non oportuit: nequam est homo ille atque confidens; multi praeterea improbi—quos quidem a se primum numerare possunt qui haec loquuntur—eos cavendos esse denuntiant. Vtrum igitur in nefariis civibus ulciscendi, cum possis, an pertimescendi diligentior cautio est.\natque haec ei loquuntur qui quondam propter levitatem populares habebantur. ex quo intellegi potest animo illos abhorruisse semper ab optimo civitatis statu, non voluntate fuisse popularis. qui enim evenit ut, qui in rebus improbis populares fuerint, idem in re una maxime populari, quod eadem salutaris rei publicae sit, improbos se quam popularis esse malint? me quidem semper, uti scitis, adversarium multitudinis temeritati haec fecit praeclarissima causa popularem.\net quidem dicuntur vel potius se ipsi dicunt consularis: quo nomine dignus est nemo, nisi qui tanti honoris onus potest sustinere. faveas tu hosti? ille litteras ad te mittat de sua spe rerum secundarum; eas tu laetus proferas, recites, describendas etiam des improbis civibus, eorum augeas animos, bonorum spem virtutemque debilites, et te consularem aut senatorem, denique civem putes? accipiet in optimam partem C. Pansa, fortissimus consul atque optimus. etenim dicam animo amicissimo: hunc ipsum, mihi hominem familiarissimum, nisi talis consul esset ut omnis vigilias, curas, cogitationes in rei publicae salute defigeret, consulem non putarem.\nquamquam nos ab ineunte illius aetate usus, consuetudo, studiorum etiam honestissimorum societas similitudoque devinxit, eiusdemque cura incredibilis in asperrimis belli civilis periculis perspecta docuit non modo salutis sed etiam dignitatis meae fuisse fautorem, tamen eundem, ut dixi, nisi talis consul esset, negare esse consulem auderem: idem non modo consulem esse dico sed memoria mea praestantissimum atque optimum consulem, non quin pari virtute et voluntate alii fuerint, sed tantam causam non habuerunt in qua et voluntatem suam et virtutem declararent.\nhuius magnitudini animi, gravitati, sapientiae tempestas est oblata formidolosissimi temporis. tum autem inlustratur consulatus, cum gubernat rem publicam, si non optabili, at necessario tempore. magis autem necessarium, patres conscripti, nullum tempus umquam fuit. itaque ego ille qui semper pacis auctor fui, cuique pax, praesertim civilis, quamquam omnibus bonis, tamen in primis fuit optabilis—omne enim curriculum industriae nostrae in foro, in curia, in amicorum periculis propulsandis elaboratum est; hinc honores amplissimos, hinc mediocris opes, hinc dignitatem si quam habemus consecuti sumus—\nego igitur pacis, ut ita dicam, alumnus qui quantuscumque sum—nihil enim mihi adrogo —sine pace civili certe non fuissem—periculose dico: quem ad modum accepturi, patres conscripti, sitis, horreo, sed pro mea perpetua cupiditate vestrae dignitatis retinendae et augendae quaeso oroque vos, patres conscripti, ut primo, etsi erit vel acerbum auditu vel incredibile a M. Cicerone esse dictum, accipiatis sine offensione quod dixero, neve id prius quam quale sit explicaro repudietis—ego ille, dicam saepius, pacis semper laudator, semper auctor, pacem cum M. Antonio esse nolo. Magna spe ingredior in reliquam orationem, patres conscripti, quoniam periculosissimum locum silentio sum praetervectus.\ncur igitur pacem nolo? quia turpis est, quia periculosa, quia esse non potest. quae tria dum explico, peto a vobis, patres conscripti, ut eadem benignitate qua soletis mea verba audiatis.\nquid est inconstantia, levitate, mobilitate cum singulis hominibus, tum vero universo senatui turpius? quid porro inconstantius quam quem modo hostem non verbo sed re multis decretis iudicaritis,\ncum hoc subito pacem velle coniungi? Nisi vero, cum C. Caesari meritos illi quidem honores et debitos, sed tamen singularis et immortalis decrevistis, unam ob causam quod contra M. Antonium exercitum comparavisset, non hostem tum Antonium iudicavistis, nec tum hostis est a vobis iudicatus Antonius cum laudati auctoritate vestra veterani milites qui C. Caesarem secuti essent, nec tum hostem Antonium iudicastis cum fortissimis legionibus, quod illum qui consul appellabatur cum esset hostis, reliquissent, vacationes, pecunias, agros spopondistis.\nquid? cum Brutum omine quodam illius generis et nominis natum ad rem publicam liberandam exercitumque eius pro libertate populi Romani bellum gerentem cum Antonio provinciamque fidelissimam atque optimam, Galliam, laudibus amplissimis adfecistis, tum non hostem iudicastis Antonium? quid? cum decrevistis ut consules, alter ambove, ad bellum proficiscerentur, quod erat bellum, si hostis Antonius non erat?\nquid igitur profectus est vir fortissimus, meus conlega et familiaris, A. Hirtius consul? at qua imbecillitate, qua macie! sed animi viris corporis infirmitas non retardavit. aequum, credo, putavit vitam quam populi Romani votis retinuisset pro libertate populi Romani in discrimen adducere.\nquid? cum dilectus haberi tota Italia iussistis, cum vacationes omnis sustulistis, tum ille hostis non est iudicatus? armorum officinas in urbe videtis; milites cum gladiis sequuntur consulem; praesidio sunt specie consuli, re et veritate nobis; omnes sine ulla recusatione, summo etiam cum studio nomina dant, parent auctoritati vestrae: non est iudicatus hostis Antonius?\nat legatos misimus. heu, me miserum! cur senatum cogor, quem laudavi semper, reprehendere? quid? vos censetis, patres conscripti, legatorum missionem populo Romano vos probavisse? non intellegitis, non auditis meam sententiam flagitari? cui cum pridie frequentes essetis adsensi, postridie ad spem estis inanem pacis devoluti. quam turpe porro legiones ad senatum legatos mittere, senatum ad Antonium! quamquam illa legatio non est, denuntiatio est paratum illi exitium, nisi paruerit huic ordini. quid refert? tamen opinio est gravis. Missos enim legatos omnes vident; decreti nostri non omnes verba noverunt. retinenda est igitur nobis constantia, gravitas, perseverantia; repetenda vetus illa severitas, si quidem auctoritas senatus decus, honestatem, laudem dignitatemque desiderat, quibus rebus hic ordo caruit nimium diu. sed erat tunc excusatio oppressis, misera illa quidem, sed tamen iusta: nunc nulla est. liberati regio dominatu videbamur: multo postea gravius urgebamur armis domesticis. ea ipsa depulimus nos quidem: extorquenda sunt. quod si non possumus facere—dicam quod dignum est et senatore et Romano homine—moriamur.\nquanta enim illa erit rei publicae turpitudo, quantum dedecus, quanta labes, dicere in hoc ordine sententiam M. Antonium consulari loco! cuius ut omittam innumerabilia scelera urbani consulatus, in quo pecuniam publicam maximam dissipavit, exsules sine lege restituit, vectigalia divendidit, provincias de populi Romani imperio sustulit, regna addixit pecunia, leges civitati per vim imposuit, armis aut obsedit aut exclusit senatum: ut haec, inquam, omittam, ne hoc quidem cogitatis, eum qui Mutinam, coloniam populi Romani firmissimam, oppugnarit, imperatorem populi Romani, consulem designatum, obsederit, depopulatus agros sit, hunc in eum ordinem recipi a quo totiens ob has ipsas causas hostis iudicatus sit quam foedum flagitiosumque sit?\nsatis multa de turpitudine. dicam deinceps, ut proposui, de periculo: quod etsi minus est fugiendum quam turpitudo, tamen offendit animos maioris partis hominum magis. poteritis igitur exploratam habere pacem, cum in civitate Antonium videbitis vel potius Antonios? Nisi forte contemnitis Lucium: ego ne Gaium quidem. sed, ut video, dominabitur Lucius. est enim patronus quinque et triginta tribuum, quarum sua lege qua cum C. Caesare magistratus partitus est suffragium sustulit; patronus centuriarum equitum Romanorum quas item sine suffragio esse voluit, patronus eorum qui tribuni militares fuerunt, patronus Iani medii.\nquis huius potentiam poterit sustinere? praesertim cum eosdem in agros etiam deduxerit. quis umquam omnis tribus, quis equites Romanos, quis tribunos militaris? Gracchorum potentiam maiorem fuisse arbitramini quam huius gladiatoris futura sit? quem gladiatorem non ita appellavi ut interdum etiam M. Antonius gladiator appellari solet, sed ut appellant ei qui plane et Latine loquuntur. Myrmillo in Asia depugnavit. cum ornasset Thraecidicis comitem et familiarem suum, illum miserum fugientem iugulavit, luculentam tamen ipse plagam accepit, ut declarat cicatrix.\nqui familiarem iugularit, quid is occasione data faciet inimico? et qui illud animi causa fecerit, hunc praedae causa quid facturum putatis? non rursus improbos decuriabit, non sollicitabit rursus agrarios, non queretur expulsos? M. vero Antonius non is erit ad quem omni motu concursus fiat civium perditorum? Vt nemo sit alius nisi ei qui una sunt, et ei qui hic ei nunc aperte favent, parumne erunt multi? praesertim cum bonorum praesidia discesserint, illi parati sint ad nutum futuri? ego vero metuo, si hoc tempore consilio lapsi erimus, ne illi brevi tempore nimis multi nobis esse videantur.\nnec ego pacem nolo, sed pacis nomine bellum involutum reformido. qua re si pace frui volumus, bellum gerendum est; si bellum omittimus, pace numquam fruemur. est autem vestri consili, patres conscripti, in posterum quam longissime providere. idcirco in hac custodia et tamquam specula conlocati sumus uti vacuum metu populum Romanum nostra vigilia et prospicientia redderemus. turpe est summo consilio orbis terrae, praesertim in re tam perspicua, consilium intellegi defuisse.\nEos consules habemus, eam populi Romani alacritatem, eum consensum Italiae, eos duces, eos exercitus, ut nullam calamitatem res publica accipere possit sine culpa senatus. equidem non deero: monebo, praedicam, denuntiabo, testabor semper deos hominesque quid sentiam, nec solum fidem meam, quod fortasse videatur satis esse, sed in principe civi non est satis: curam, consilium vigilantiamque praestabo.\ndixi de periculo: docebo ne coagmentari quidem posse pacem; de tribus enim quae proposui hoc extremum est. quae potest pax esse M. Antonio primum cum senatu? quo ore vos ille poterit, quibus vicissim vos illum oculis intueri? quis vestrum illum, quem ille vestrum non oderit? age, vos ille solum et vos illum? quid? ei qui Mutinam circumsedent, qui in Gallia dilectus habent, qui in vestras fortunas imminent, amici umquam vobis erunt aut vos illis? an equites Romanos amplectetur? occulta enim fuit eorum voluntas iudiciumque de Antonio. qui frequentissimi in gradibus Concordiae steterunt, qui nos ad libertatem recuperandam excitaverunt, arma, saga, bellum flagitaverunt, me una cum populo Romano in contionem vocaverunt, hi Antonium diligent et cum his pacem servabit Antonius?\nnam quid ego de universo populo Romano dicam? qui pleno ac referto foro bis me una mente atque voce in contionem vocavit declaravitque maximam libertatis recuperandae cupiditatem. ita, quod erat optabile antea ut populum Romanum comitem haberemus, nunc habemus ducem. quae est igitur spes, qui Mutinam circumsedent, imperatorem populi Romani exercitumque oppugnant, eis pacem cum populo Romano esse posse?\nan cum municipiis pax erit quorum tanta studia cognoscuntur in decretis faciendis, militibus dandis, pecuniis pollicendis, ut in singulis oppidis curiam populi Romani non desideretis? laudandi sunt ex huius ordinis sententia Firmani qui principes pecuniae pollicendae fuerunt; respondendum honorifice est Marrucinis qui ignominia notandos censuerunt eos si qui militiam subterfugissent. haec iam tota Italia fient. Magna pax Antonio cum eis, his item cum illo. quae potest esse maior discordia? in discordia autem pax civilis esse nullo pacto potest.\nVt omittam multitudinem, L. Visidio, equiti Romano, homini in primis ornato atque honesto civique semper egregio, cuius ego excubias et custodias mei capitis cognovi in consulatu meo; qui vicinos suos non cohortatus est solum ut milites fierent sed etiam facultatibus suis sublevavit: huic, inquam, tali viro, quem nos senatus consulto conlaudare debemus, poteritne esse pacatus Antonius? quid? C. Caesari qui illum urbe, quid? D.\nBruto qui Gallia prohibuit? iam vero ipse se placabit et leniet provinciae Galliae a qua expulsus et repudiatus est? omnia videbitis, patres conscripti, nisi prospicitis, plena odiorum, plena discordiarum, ex quibus oriuntur bella civilia. nolite igitur id velle quod fieri non potest, et cavete, per deos immortalis! patres conscripti, ne spe praesentis pacis perpetuam pacem amittatis.\nquorsum haec omnis spectat oratio? quid enim legati egerint nondum scimus. at vero excitati, erecti, parati, armati animis iam esse debemus, ne blanda aut supplici oratione aut aequitatis simulatione fallamur. omnia fecerit oportet quae interdicta et denuntiata sunt, prius quam aliquid postulet: Brutum exercitumque eius oppugnare, urbis et agros provinciae Galliae populari destiterit; ad Brutum adeundi legatis potestatem fecerit, exercitum citra flumen Rubiconem eduxerit, nec propius urbem milia passuum cc admoverit; fuerit et in senatus et in populi Romani potestate. haec si fecerit, erit integra potestas nobis deliberandi; si senatui non paruerit, non illi senatus, sed ille populo Romano bellum indixerit.\nsed vos moneo, patres conscripti: libertas agitur populi Romani, quae est commendata vobis; vita et fortunae optimi cuiusque, quo cupiditatem infinitam cum immani crudelitate iam pridem intendit Antonius; auctoritas vestra, quam nullam habebitis, nisi nunc tenueritis; taetram et pestiferam beluam ne inclusam et constrictam dimittatis cavete. te ipsum, Pansa, moneo —quamquam non eges consilio, quo vales plurimum, tamen etiam summi gubernatores in magnis tempestatibus a vectoribus admoneri solent—hunc tantum tuum apparatum tamque praeclarum ne ad nihilum recidere patiare. tempus habes tale quale nemo habuit umquam. hac gravitate senatus, hoc studio equestris ordinis, hoc ardore populi Romani potes in perpetuum rem publicam metu et periculo liberare. quibus de rebus refers, P. Servilio adsentior.\nconfusius hesterno die est acta res, C. Pansa, quam postulabat institutum consulatus tui. Parum mihi visus es eos quibus cedere non soles sustinere. nam cum senatus ea virtus fuisset quae solet, et cum re viderent omnes esse bellum quidamque id verbum removendum arbitrarentur, tua voluntas in discessione fuit ad lenitatem propensior. Victa est igitur propter verbi asperitatem te auctore nostra sententia: vicit L. Caesaris, amplissimi viri, qui verbi atrocitate dempta oratione fuit quam sententia lenior. quamquam is quidem, ante quam sententiam diceret, propinquitatem excusavit. idem fecerat me consule in sororis viro quod hoc tempore in sororis filio fecit, ut et luctu sororis moveretur et saluti populi Romani provideret.\natque ipse tamen Caesar praecepit vobis quodam modo, patres conscripti, ne sibi adsentiremini, cum ita dixit, aliam sententiam se dicturum fuisse eamque se ac re publica dignam, nisi propinquitate impediretur. ergo ille avunculus: num etiam vos avunculi qui illi estis adsensi? at in quo fuit controversia? Belli nomen ponendum quidam in sententia non putabant: tumultum appellare malebant, ignari non modo rerum sed etiam verborum: potest enim esse bellum ut tumultus non sit, tumultus autem esse sine bello non potest.\nquid est enim aliud tumultus nisi perturbatio tanta ut maior timor oriatur? unde etiam nomen ductum est tumultus. itaque maiores nostri tumultum Italicum quod erat domesticus, tumultum Gallicum quod erat Italiae finitimus, praeterea nullum nominabant. gravius autem tumultum esse quam bellum hinc intellegi potest quod bello vacationes valent, tumultu non valent. ita fit, quem ad modum dixi, ut bellum sine tumultu possit, tumultus sine bello esse non possit.\netenim cum inter bellum et pacem medium nihil sit, necesse est tumultum, si belli non sit, pacis esse: quo quid absurdius dici aut existimari potest? sed nimis multa de verbo: rem potius videamus, patres conscripti, quam quidem intellego verbo fieri interdum deteriorem solere. nolumus hoc bellum videri. quam igitur municipiis et coloniis ad excludendum Antonium auctoritatem damus? quam ut milites fiant sine vi, sine multa, studio, voluntate? quam ut pecunias in rem publicam polliceantur? si enim belli nomen tolletur, municipiorum studia tollentur; consensus populi Romani, qui iam descendit in causam, si nos languescimus, debilitetur necesse est.\nsed quid plura? D. Brutus oppugnatur: non est bellum? Mutina obsidetur: ne hoc quidem bellum est? Gallia vastatur: quae pax potest esse certior? illud vero quis potest bellum esse dicere? consulem, fortissimum virum, cum exercitu misimus, qui, cum esset infirmus ex gravi diuturnoque morbo, nullam sibi putavit excusationem esse oportere, cum ad rei publicae praesidium vocaretur. C. quidem Caesar non exspectavit vestra decreta, praesertim cum illud esset aetatis: bellum contra Antonium sua sponte suscepit. decernendi enim tempus nondum erat: bellum autem gerendi tempus si praetermisisset, videbat re publica oppressa nihil posse decerni.\nergo illi nunc et eorum exercitus in pace versantur. non est hostis is cuius praesidium Claterna deiecit Hirtius; non est hostis qui consuli armatus obsistit, designatum consulem oppugnat, nec illa hostilia verba nec bellica quae paulo ante ex conlegae litteris Pansa recitavit: ‘deieci praesidium; Claterna potitus sum; fugati equites; proelium commissum; occisi aliquot.’ quae pax potest esse maior? dilectus tota Italia decreti sublatis vacationibus; saga cras sumentur; consul se cum praesidio descensurum esse dixit.\nVtrum hoc bellum non est, an est tantum bellum quantum numquam fuit? ceteris enim bellis maximeque civilibus contentionem rei publicae causa faciebat. Sulla cum Sulpicio de iure legum quas per vim Sulla latas esse dicebat; Cinna cum Octavio de novorum civium suffragiis; rursus cum Mario et Carbone Sulla ne dominarentur indigni et ut clarissimorum hominum crudelissimam puniretur necem. Horum omnium bellorum causae ex rei publicae contentione natae sunt. de proximo bello civili non libet dicere: ignoro causam, detestor exitum.\nhoc bellum quintum civile geritur—atque omnia in nostram aetatem inciderunt—primum non modo non in dissensione et discordia civium sed in maxima consensione incredibilique concordia. omnes idem volunt, idem defendunt, idem sentiunt. cum omnis dico, eos excipio quos nemo civitate dignos putat. quae est igitur in medio belli causa posita? nos deorum immortalium templa, nos muros, nos domicilia sedesque populi Romani, aras, focos, sepulcra maiorum; nos leges, iudicia, libertatem, coniuges, liberos, patriam defendimus: contra M. Antonius id molitur, id pugnat ut haec omnia perturbet, evertat, praedam rei publicae causam belli putet, fortunas nostras partim dissipet partim dispertiat parricidis.\nin hac tam dispari ratione belli miserrimum illud est quod ille latronibus suis pollicetur primum domos; urbem enim divisurum se confirmat; deinde omnibus portis quo velint deducturum. omnes Cafones, omnes Saxae ceteraeque pestes quae sequuntur Antonium aedis sibi optimas, hortos, Tusculana, Albana definiunt. atque etiam homines agrestes, si homines illi ac non pecudes potius, inani spe ad aquas usque et Puteolos pervehuntur. ergo habet Antonius quod suis polliceatur. quid nos? num quid tale habemus? di meliora! id enim ipsum agimus ne quis posthac quicquam eius modi possit polliceri. invitus dico, sed dicendum est: hasta Caesaris, patres conscripti, multis improbis et spem adfert et audaciam. viderunt enim ex mendicis fieri repente divites: itaque semper hastam videre cupiunt ei qui nostris bonis imminent, quibus omnia pollicetur Antonius.\nquid? nos nostris exercitibus quid pollicemur? multo meliora atque maiora. scelerum enim promissio et eis qui exspectant perniciosa est et eis qui promittunt: nos libertatem nostris militibus, leges, iura, iudicia, imperium orbis terrae, dignitatem, pacem, otium pollicemur. Antoni igitur promissa cruenta, taetra, scelerata, dis hominibusque invisa, nec diuturna neque salutaria: nostra contra honesta, integra, gloriosa, plena laetitiae, plena pietatis.\nhic mihi etiam Q. Fufius, vir fortis ac strenuus, amicus meus, pacis commoda commemorat. quasi vero, si laudanda pax esset, ego id aeque commode facere non possem. semel enim pacem defendi, non semper otio studui? quod cum omnibus bonis utile est, tum praecipue mihi. quem enim cursum industria mea tenere potuisset sine forensibus causis, sine legibus, sine iudiciis? quae esse non possunt civili pace sublata.\nsed quaeso, Calene, quid tu? servitutem pacem vocas? maiores quidem nostri non modo ut liberi essent sed etiam ut imperarent, arma capiebant: tu arma abicienda censes ut serviamus? quae causa iustior est belli gerendi quam servitutis depulsio? in qua etiam si non sit molestus dominus, tamen est miserrimum posse, si velit. immo aliae causae iustae, haec necessaria est. Nisi forte ad te hoc non putas pertinere, quod te socium fore speras dominationis Antoni. in quo bis laberis: primum quod tuas rationes communibus interponis; deinde quod quicquam stabile aut iucundum in regno putas. non, si tibi antea profuit, semper proderit.\nquin etiam de illo homine queri solebas: quid te facturum de belua putas? atque ais eum te esse qui semper pacem optaris, semper omnis civis volueris salvos. honesta oratio, sed ita si bonos et utilis et e re publica civis: sin eos qui natura cives sunt, voluntate hostes, salvos velis, quid tandem intersit inter te et illos? pater tuus quidem, quo utebar sene auctore adulescens, homo severus et prudens, primas omnium civium P. Nasicae qui Ti. Gracchum interfecit dare solebat: eius virtute, consilio, magnitudine animi liberatam rem publicam arbitrabatur.\nquid? nos a patribus num aliter accepimus? ergo is tibi civis, si temporibus illis fuisses, non probaretur, quia non omnis salvos esse voluisset. ‘quod L. Opimius consul verba fecit de re publica, de ea re ita censuerunt uti L. Opimius consul rem publicam defenderet.’ senatus haec verbis, Opimius armis. num igitur eum, si tum esses, temerarium civem aut crudelem putares, aut Q. Metellum, cuius quattuor filii consulares, P. Lentulum, principem senatus, compluris alios summos viros qui cum Opimio consule armati Gracchum in Aventinum persecuti sunt? quo in proelio Lentulus grave volnus accepit, interfectus est Gracchus et M. Fulvius consularis, eiusque duo adulescentuli filii. illi igitur viri vituperandi: non enim omnis civis salvos esse voluerunt.\nad propiora veniamus. C. Mario L. Valerio consulibus senatus rem publicam defendendam dedit: L. Saturninus tribunus plebis, C. Glaucia praetor est interfectus. omnes illo die Scauri, Metelli, Claudii, Catuli, Scaevolae, Crassi arma sumpserunt. num aut consules illos aut clarissimos viros vituperandos putas? ego Catilinam perire volui. num tu qui omnis salvos vis Catilinam salvum esse voluisti? hoc interest, Calene, inter meam sententiam et tuam. ego nolo quemquam civem committere ut morte multandus sit; tu, etiam si commiserit, conservandum putas. in corpore si quid eius modi est quod reliquo corpori noceat, id uri secarique patimur ut membrum aliquod potius quam totum corpus intereat. sic in rei publicae corpore, ut totum salvum sit, quicquid est pestiferum amputetur.\ndura vox! multo illa durior: ‘Salvi sint improbi, scelerati, impii; deleantur innocentes, honesti, boni, tota res publica!’ Vno in homine, Q. Fufi, fateor te vidisse plus quam me. ego P. Clodium arbitrabar perniciosum civem, sceleratum, libidinosum, impium, audacem, facinerosum, tu contra sanctum, temperantem, innocentem, modestum, retinendum civem et optandum. in hoc uno te plurimum vidisse, me multum errasse concedo. nam quod me tecum iracunde agere dixisti solere, non est ita. vehementer me agere fateor, iracunde nego. omnino irasci amicis non temere soleo, ne si merentur quidem.\nitaque sine verborum contumelia a te dissentire possum, sine animi summo dolore non possum. parva est enim mihi tecum aut parva de re dissensio? ego huic faveo, tu illi? immo vero ego D. Bruto faveo, tu M. Antonio: ego conservari coloniam populi Romani cupio, tu expugnari studes. an hoc negare potes, qui omnis moras interponas quibus infirmetur Brutus, melior fiat Antonius? quo usque enim dices pacem velle te? res geritur; conductae vineae sunt; pugnatur acerrime. qui intercurrerent, misimus tris principes civitatis. hos contempsit, reiecit, repudiavit Antonius: tu tamen permanes constantissimus defensor Antoni.\net quidem, quo melior senator videatur, negat se illi amicum esse debere: cum suo magno esset beneficio, venisse eum contra se. videte quanta caritas sit patriae: cum homini sit iratus, tamen rei publicae causa defendit Antonium. ego te, cum in Massiliensis tam es acerbus, Q. Fufi, non animo aequo audio. quo usque enim Massiliam oppugnabis? ne triumphus quidem finem facit belli, per quem lata est urbs ea sine qua numquam ex Transalpinis gentibus maiores nostri triumpharunt. quo quidem tempore populus Romanus ingemuit: quamquam proprios dolores suarum rerum omnes habebant, tamen huius civitatis fidelissimae miserias nemo erat civis qui a se alienas arbitraretur.\nCaesar ipse qui illis fuerat iratissimus tamen propter singularem eius civitatis gravitatem et fidem cotidie aliquid iracundiae remittebat: te nulla sua calamitate civitas satiare tam fidelis potest? rursus iam me irasci fortasse dices. ego autem sine iracundia dico omnia nec tamen sine dolore animi: neminem illi civitati inimicum esse arbitror qui amicus huic sit civitati. excogitare quae tua ratio sit, Calene, non possum. antea deterrere te ne popularis esses non poteramus: exorare nunc ut sis popularis non possumus. satis multa cum Fufio ac sine odio omnia, nihil sine dolore. credo autem, qui generi querelam moderate ferat, aequo animo laturum amici.\nvenio ad reliquos consularis, quorum nemo est—iure hoc meo dico—quin mecum habeat aliquam coniunctionem gratiae, alii maximam, alii mediocrem, nemo nullam. quam hesternus dies nobis, consularibus dico, turpis inluxit! iterum legatos? quasi ille faceret indutias? ante os oculosque legatorum tormentis Mutinam verberavit; opus ostendebat munitionemque legatis; ne punctum quidem temporis, cum legati adessent, oppugnatio respiravit. ad hunc legatos? cur? an ut eorum reditu vehementius pertimescatis?\nequidem cum ante legatos decerni non censuissem, hoc me tamen consolabar, cum illi ab Antonio contempti et reiecti revertissent renuntiavissentque senatui non modo illum de Gallia non discessisse, uti censuissemus, sed ne a Mutina quidem recessisse, potestatem sibi D. Bruti conveniendi non fuisse, fore ut omnes inflammati odio, excitati dolore, armis, equis, viris D. Bruto subveniremus. nos etiam languidiores postea facti sumus quam M. Antoni non solum audaciam et scelus sed etiam insolentiam superbiamque perspeximus.\nVtinam L. Caesar valeret, Ser. Sulpicius viveret: multo melius haec causa ageretur a tribus quam nunc agitur ab uno. Dolenter hoc dicam potius quam contumeliose. deserti, deserti, inquam, sumus, patres conscripti, a principibus. sed—saepe iam dixi— omnes in tanto periculo qui recte et fortiter sentient erunt consulares. animum nobis adferre legati debuerunt: timorem attulerunt—quamquam mihi quidem nullum— quamvis de illo ad quem missi sunt bene existiment: a quo etiam mandata acceperunt.\npro di immortales! ubi est ille mos virtusque maiorum? C. Popilius apud maiores nostros cum ad Antiochum regem legatus missus esset et verbis senatus denuntiasset ut ab Alexandrea discederet quam obsidebat, cum tempus ille differret, virgula stantem circumscripsit dixitque se renuntiaturum senatui, nisi prius sibi respondisset quid facturus esset quam ex illa circumscriptione exisset. praeclare: senatus enim faciem secum attulerat auctoritatemque rei publicae. cui qui non paret, non ab eo mandata accipienda sunt, sed ipse est potius repudiandus.\nan ego ab eo mandata acciperem qui senatus mandata contemneret? aut ei cum senatu quicquam commune iudicarem qui imperatorem populi Romani senatu prohibente obsideret? at quae mandata! qua adrogantia, quo stupore, quo spiritu! cur autem ea legatis nostris dabat, cum ad nos Cotylam mitteret, ornamentum atque arcem amicorum suorum, hominem aedilicium? si vero tum fuit aedilis cum eum iussu Antoni in convivio servi publici loris ceciderunt.\nat quam modesta mandata! ferrei sumus, patres conscripti, qui quicquam huic negemus. ‘Vtramque provinciam’ inquit ‘remitto: exercitum depono: privatus esse non recuso.’ haec sunt enim verba. redire ad se videtur. ‘omnia obliviscor, in gratiam redeo.’ sed quid adiungit? ‘si legionibus meis sex, si equitibus, si cohorti praetoriae praedia agrumque dederitis.’ Eis etiam praemia postulat quibus ut ignoscatur si postulet, impudentissimus iudicetur. addit praeterea ut, quos ipse cum Dolabella dederit agros, teneant ei quibus dati sint.\nhic est Campanus ager et Leontinus, quae duo maiores nostri annonae perfugia ducebant. cavet mimis, aleatoribus, lenonibus: Cafoni etiam et Saxae cavet, quos centuriones pugnacis et lacertosos inter mimorum et mimarum greges conlocavit. postulat praeterea ut chirographorum summa et commentariorum conlegaeque sui decreta maneant. quid laborat ut habeat quod quisque mercatus est, si quod accepit habet qui vendidit? et ne tangantur rationes ad Opis: id est, ne septiens miliens recuperetur; ne fraudi sit vii viris quod egissent. Nucula hoc, credo, admonuit: verebatur fortasse ne amitteret tantas clientelas. Caveri etiam volt eis qui secum sint quicquid contra leges commiserint. mustelae et Tironi prospicit: de se nihil laborat.\nquid enim commisit umquam? num aut pecuniam publicam attigit aut hominem occidit aut secum habuit armatos? sed quid est quod de eis laboret? postulat enim ne sua iudiciaria lex abrogetur. quo impetrato quid est quod metuat? an ne suorum aliquis a Cyda, Lysiade, Curio condemnetur? neque tamen nos urget mandatis pluribus; remittit aliquantum et relaxat. ‘Galliam’ inquit ‘togatam remitto, comatam postulo'— otiosus videlicet esse mavolt—'cum sex legionibus’ inquit ‘eisque suppletis ex D. Bruti exercitu,’ non modo ex dilectu suo, tam diuque ut obtineat dum M. Brutus C. Cassius consules prove coss. provincias obtinebunt. huius comitiis C. frater—eius est enim annus—iam repulsam tulit. ‘ipse autem ut quinquennium’ inquit ‘obtineam.'\nat istud vetat lex Caesaris, et tu acta Caesaris defendis.\nhaec tu mandata, L. Piso, et tu, L. Philippe, principes civitatis, non dico animo ferre verum auribus accipere potuistis? sed, ut suspicor, terror erat quidam: nec vos ut legati apud illum fuistis nec ut consulares, nec vos vestram nec rei publicae dignitatem tenere potuistis. et tamen nescio quo pacto sapientia quadam, credo, quod ego non possem, non nimis irati revertistis. vobis M. Antonius nihil tribuit, clarissimis viris, legatis populi Romani: nos quid non legato M. Antoni Cotylae concessimus? cui portas huius urbis patere ius non erat, huic hoc templum patuit, huic aditus in senatum fuit, hic hesterno die sententias vestras in codicillos et omnia verba referebat, huic se etiam summis honoribus usi contra suam dignitatem venditabant.\nO di immortales! quam magnum est personam in re publica tueri principis! quae non animis solum debet sed etiam oculis servire civium. domum recipere legatum hostium, in cubiculum admittere, etiam seducere hominis est nihil de dignitate, nimium de periculo cogitantis. quod autem est periculum? nam si maximum in discrimen venitur, aut libertas parata victori est aut mors proposita victo: quorum alterum optabile est, alterum effugere nemo potest. turpis autem fuga mortis omni est morte peior. nam illud quidem non adducor ut credam,\nesse quosdam qui invideant alicuius constantiae, qui labori, qui perpetuam in re publica adiuvanda voluntatem et senatui et populo Romano probari moleste ferant. omnes id quidem facere debebamus, eaque erat non modo apud maiores nostros sed etiam nuper summa laus consularium, vigilare, adesse animo, semper aliquid pro re publica aut cogitare aut facere aut dicere.\nego, patres conscripti, Q. Scaevolam augurem memoria teneo bello Marsico, cum esset summa senectute et perdita valetudine, cotidie simul atque luceret facere omnibus conveniendi potestatem sui: nec eum quisquam illo bello vidit in lecto, senexque et debilis primus veniebat in curiam. huius industriam maxime equidem vellem ut imitarentur ei quos oportebat; secundo autem loco ne alterius labori inviderent.\netenim, patres conscripti, cum in spem libertatis sexennio post sumus ingressi diutiusque servitutem perpessi quam captivi frugi et diligentes solent, quas vigilias, quas sollicitudines, quos labores liberandi populi Romani causa recusare debemus? equidem, patres conscripti, quamquam hoc honore usi togati solent esse, cum est in sagis civitas, statui tamen a vobis ceterisque civibus in tanta atrocitate temporis tantaque perturbatione rei publicae non differre vestitu. non enim ita gerimus nos hoc bello consulares ut aequo animo populus Romanus visurus sit nostri honoris insignia, cum partim e nobis ita timidi sint ut omnem populi Romani beneficiorum memoriam abiecerint, partim ita a re publica aversi ut se hosti favere prae se ferant, legatos nostros ab Antonio despectos et inrisos facile patiantur, legatum Antoni sublevatum velint. hunc enim reditu ad Antonium prohiberi negabant oportere et in eodem excipiendo sententiam meam corrigebant. quibus geram morem. redeat ad imperatorem suum Varius, sed ea lege ne umquam Romam revertatur. ceteris autem, si errorem suum deposuerint et cum re publica in gratiam redierint, veniam et impunitatem dandam puto.\nquas ob res ita censeo: Eorum qui cum M. Antonio sunt, qui ab armis discesserint et aut ad C. Pansam aut ad A. Hirtium consules aut ad Decimum Brutum imperatorem, consulem designatum, aut ad C. Caesarem pro praetore ante Idus Martias primas adierint, eis fraudi ne sit quod cum M. Antonio fuerint. si quis eorum qui cum M. Antonio sunt fecerit quod honore praemiove dignum esse videatur, uti C. Pansa A. Hirtius consules, alter ambove, si eis videbitur, de eius honore praemiove primo quoque die ad senatum referant. si quis post hoc senatus consultum ad Antonium profectus esset praeter L. Varium, senatum existimaturum eum contra rem publicam fecisse.\nvellem di immortales fecissent, patres conscripti, ut vivo potius Ser. Sulpicio gratias ageremus quam honores mortuo quaereremus. nec vero dubito quin, si ille vir legationem renuntiare potuisset, reditus eius et vobis gratus fuerit et rei publicae salutaris futurus, non quo L. Philippo et L. Pisoni aut studium aut cura defuerit in tanto officio tantoque munere, sed cum Ser. Sulpicius aetate illis anteiret, sapientia omnibus, subito ereptus e causa totam legationem orbam et debilitatam reliquit.\nquod si cuiquam iustus honos habitus est in morte legato, in nullo iustior quam in Ser. Sulpicio reperietur. ceteri qui in legatione mortem obierunt ad incertum vitae periculum sine ullo mortis metu profecti sunt: Ser. Sulpicius cum aliqua perveniendi ad M. Antonium spe profectus est, nulla revertendi. qui cum ita adfectus esset ut, si ad gravem valetudinem labor accessisset, sibi ipse diffideret, non recusavit quo minus vel extremo spiritu, si quam opem rei publicae ferre posset, experiretur. itaque non illum vis hiemis, non nives, non longitudo itineris, non asperitas viarum, non morbus ingravescens retardavit, cumque iam ad congressum conloquiumque eius pervenisset ad quem erat missus, in ipsa cura ac meditatione obeundi sui muneris excessit e vita.\nVt igitur alia, sic hoc, C. Pansa, praeclare quod et nos ad honorandum Ser. Sulpicium cohortatus es et ipse multa copiose de illius laude dixisti. quibus a te dictis nihil praeter sententiam dicerem, nisi P. Servilio, clarissimo viro, respondendum putarem, qui hunc honorem statuae nemini tribuendum censuit nisi ei qui ferro esset in legatione interfectus. ego autem, patres conscripti, sic interpretor sensisse maiores nostros ut causam mortis censuerint, non genus esse quaerendum. etenim cui legatio ipsa morti fuisset, eius monumentum exstare voluerunt, ut in bellis periculosis obirent homines legationis munus audacius. non igitur exempla maiorum quaerenda, sed consilium est eorum a quo ipsa exempla nata sunt explicandum.\nLars Tolumnius, rex Veientium, quattuor legatos populi Romani Fidenis interemit, quorum statuae steterunt usque ad meam memoriam in rostris: iustus honos: eis enim maiores nostri qui ob rem publicam mortem obierant pro brevi vita diuturnam memoriam reddiderunt. Cn. Octavi, clari viri et magni, qui primus in eam familiam quae postea viris fortissimis floruit attulit consulatum, statuam videmus in rostris. nemo tum novitati invidebat; nemo virtutem non honorabat. at ea fuit legatio Octavi in qua periculi suspicio non subesset. nam cum esset missus a senatu ad animos regum perspiciendos liberorumque populorum, maximeque, ut nepotem regis Antiochi, eius qui cum maioribus nostris bellum gesserat, classis habere, elephantos alere prohiberet, Laudiceae in gymnasio a quodam Leptine est interfectus.\nreddita est ei tum a maioribus statua pro vita quae multos per annos progeniem eius honestaret, nunc ad tantae familiae memoriam sola restaret. atqui et huic et Tullo Cluvio et L. Roscio et Sp. Antio et C. Fulcinio qui a Veientium rege caesi sunt non sanguis qui est profusus in morte, sed ipsa mors ob rem publicam obita honori fuit. itaque, patres conscripti, si Ser. Sulpicio casus mortem attulisset, dolerem equidem tanto rei publicae volnere, mortem vero eius non monumento, sed luctu publico esse ornandam putarem. nunc autem quis dubitat quin ei vitam abstulerit ipsa legatio? secum enim ille mortem extulit quam, si nobiscum remansisset, sua cura, optimi fili fidelissimaeque coniugis diligentia vitare potuisset.\nat ille cum videret, si vestrae auctoritati non paruisset, dissimilem se futurum sui, sin paruisset, munus sibi illud pro re publica susceptum vitae finem fore, maluit in maximo rei publicae discrimine emori quam minus quam potuisset videri rei publicae profuisse. multis illi in urbibus iter qua faciebat reficiendi se et curandi potestas fuit. aderat et hospitum invitatio liberalis pro dignitate summi viri et eorum hortatio qui una erant missi ad requiescendum et vitae suae consulendum. at ille properans, festinans, mandata vestra conficere cupiens, in hac constantia morbo adversante perseveravit.\ncuius cum adventu maxime perturbatus esset Antonius, quod ea quae sibi iussu vestro denuntiarentur auctoritate erant et sententia Ser. Sulpici constituta, declaravit quam odisset senatum, cum auctorem senatus exstinctum laete atque insolenter tulit. non igitur magis Leptines Octavium nec Veientium rex eos quos modo nominavi quam Ser. Sulpicium occidit Antonius: is enim profecto mortem attulit qui causa mortis fuit. Quocirca etiam ad posteritatis memoriam pertinere arbitror exstare quod fuerit de hoc bello iudicium senatus. erit enim statua ipsa testis bellum tam grave fuisse ut legati interitus honoris memoriam consecutus sit.\nquod si excusationem Ser. Sulpici, patres conscripti, legationis obeundae recordari volueritis, nulla dubitatio relinquetur quin honore mortui quam vivo iniuriam fecimus sarciamus. vos enim, patres conscripti, —grave dictu est sed dicendum tamen—vos, inquam, Ser. Sulpicium vita privastis: quem cum videretis re magis morbum quam oratione excusantem, non vos quidem crudeles fuistis—quid enim minus in hunc ordinem convenit? —sed cum speraretis nihil esse quod non illius auctoritate et sapientia effici posset, vehementius excusationi obstitistis atque eum qui semper vestrum consensum gravissimum iudicavisset de sententia deiecistis.\nVt vero Pansae consulis accessit cohortatio gravior quam aures Ser. Sulpici ferre didicissent, tum vero denique filium meque seduxit atque ita locutus est ut auctoritatem vestram vitae suae se diceret anteferre. cuius nos virtutem admirati non ausi sumus adversari voluntati. movebatur singulari pietate filius; non multum eius perturbationi meus dolor concedebat: sed uterque nostrum cedere cogebatur magnitudini animi orationisque gravitati, cum quidem ille maxima laude et gratulatione omnium vestrum pollicitus est se quod velletis esse facturum, neque eius sententiae periculum vitaturum cuius ipse auctor fuisset: quem exsequi mandata vestra properantem mane postridie prosecuti sumus. qui quidem discedens mecum ita locutus est ut eius oratio omen fati videretur.\nreddite igitur, patres conscripti, ei vitam cui ademistis. vita enim mortuorum in memoria est posita vivorum. perficite ut is quem vos inscii ad mortem misistis immortalitatem habeat a vobis. cui si statuam in rostris decreto vestro statueritis, nulla eius legationem posteritatis obscurabit oblivio. nam reliqua Ser. Sulpici vita multis erit praeclarisque monumentis ad omnem memoriam commendata. semper illius gravitatem, constantiam, fidem, praestantem in re publica tuenda curam atque prudentiam omnium mortalium fama celebrabit. nec vero silebitur admirabilis quaedam et incredibilis ac paene divina eius in legibus interpretandis, aequitate explicanda scientia. omnes ex omni aetate qui in hac civitate intellegentiam iuris habuerunt si unum in locum conferantur, cum Ser. Sulpicio non sint comparandi. nec enim ille magis iuris consultus quam iustitiae fuit.\nita ea quae proficiscebantur a legibus et ab iure civili semper ad facilitatem aequitatemque referebat, neque instituere litium actiones malebat quam controversias tollere. ergo hoc statuae monumento non eget; habet alia maiora. haec enim statua mortis honestae testis erit, illa memoria vitae gloriosae, ut hoc magis monumentum grati senatus quam clari viri futurum sit.\nmultum etiam valuisse ad patris honorem pietas fili videbitur; qui quamquam adflictus luctu non adest, tamen sic animati esse debetis ut si ille adesset. est autem ita adfectus ut nemo umquam unici fili mortem magis doluerit quam ille maeret patris. et quidem etiam ad famam Ser. Sulpici fili arbitror pertinere ut videatur honorem debitum patri praestitisse. quamquam nullum monumentum clarius Ser. Sulpicius relinquere potuit quam effigiem morum suorum, virtutis, constantiae, pietatis, ingeni filium, cuius luctus aut hoc honore vestro aut nullo solacio levari potest.\nmihi autem recordanti Ser. Sulpici multos in nostra familiaritate sermones gratior illi videtur, si qui est sensus in morte, aenea statua futura et ea pedestris quam inaurata equestris, qualis L. Sullae primum statuta est. mirifice enim Servius maiorum continentiam diligebat, huius saeculi insolentiam vituperabat. Vt igitur si ipsum consulam quid velit, sic pedestrem ex aere statuam tamquam ex eius auctoritate et voluntate decerno: quae quidem magnum civium dolorem et desiderium honore monumenti minuet et leniet. atque hanc meam sententiam, patres conscripti, P.\nServili sententia comprobari necesse est: qui sepulcrum publice decernendum Ser. Sulpicio censuit, statuam non censuit. nam si mors legati sine caede atque ferro nullum honorem desiderat, cur decernit honorem sepulturae qui maximus haberi potest mortuo? sin id tribuit Ser. Sulpicio, quod non est datum Cn. Octavio, cur quod illi datum est huic dandum esse non censet? maiores quidem nostri statuas multis decreverunt, sepulcra paucis. sed statuae intereunt tempestate, vetustate, sepulcrorum autem sanctitas in ipso solo est quod nulla vi moveri neque deleri potest, atque, ut cetera exstinguuntur, sic sepulcra sanctiora fiunt vetustate.\naugeatur igitur isto honore etiam is vir cui nullus honos tribui non debitus potest; grati simus in eius morte decoranda cui nullam iam aliam gratiam referre possumus. notetur etiam M. Antoni nefarium bellum gerentis scelerata audacia. his enim honoribus habitis Ser. Sulpicio repudiatae reiectaeque legationis ab Antonio manebit testificatio sempiterna.\nquas ob res ita censeo: â€˜cum Ser. Sulpicius Q. f. lemonia Rufus difficillimo rei publicae tempore, gravi periculosoque morbo adfectus, auctoritatem senatus, salutem rei publicae vitae suae praeposuerit contraque vim gravitatemque morbi contenderit, ut in castra M. Antoni quo senatus eum miserat perveniret, isque, cum iam prope castra venisset, vi morbi oppressus vitam amiserit maximo rei publicae tempore, eiusque mors consentanea vitae fuerit sanctissime honestissimeque actae in qua saepe magno usui rei publicae Ser.\nSulpicius et privatus et in magistratibus fuerit: cum talis vir ob rem publicam in legatione mortem obierit, senatui placere Ser. Sulpicio statuam pedestrem aeneam in rostris ex huius ordinis sententia statui, circumque eam statuam locum ludis gladiatoribusque liberos posterosque eius quoquo versus pedes quinque habere, eamque causam in basi inscribi quod is ob rem publicam mortem obierit, utique C. Pansa A. Hirtius consules, alter ambove, si eis videatur, quaestoribus urbanis imperent ut eam basim statuamque faciendam et in rostris statuendam locent, quantique locaverint, tantam pecuniam redemptori attribuendam solvendamque curent. Cumque antea senatus auctoritatem suam in virorum fortium funeribus ornamentisque ostenderit, placere eum quam amplissime supremo suo die efferri.\net cum Ser. Sulpicius Q. f. lemonia Rufus ita de re publica meritus sit ut eis ornamentis decorari debeat, senatum censere atque e re publica existimare aedilis curulis edictum quod de funeribus habeant Ser. Sulpici Q. f. lemonia Rufi funeri remittere: utique locum sepulcro in campo Esquilino C. Pansa consul, seu quo in loco videbitur, pedes xxx quoquo versus adsignet quo Ser. Sulpicius inferatur; quod sepulcrum ipsius, liberorum posterorumque eius esset, uti quod optimo iure publice sepulcrum datum esset.'\nmaximas tibi, Pansa, gratias omnes et habere et agere debemus qui, cum hodierno die senatum te habiturum non arbitraremur, ut M. Bruti, praestantissimi civis, litteras accepisti, ne minimam quidem moram interposuisti quin quam primum maximo gaudio et gratulatione frueremur. cum factum tuum gratum omnibus debet esse, tum vero oratio qua recitatis litteris usus es. declarasti enim verum esse id quod ego semper sensi, neminem alterius qui suae confideret virtuti invidere.\nitaque mihi qui plurimis officiis sum cum Bruto et maxima familiaritate coniunctus minus multa de illo dicenda sunt. quas enim ipse mihi partis sumpseram, eas praecepit oratio tua. sed mihi, patres conscripti, necessitatem attulit paulo plura dicendi sententia eius qui rogatus est ante me; a quo ita saepe dissentio ut iam verear ne, id quod fieri minime debet, minuere amicitiam nostram videatur perpetua dissensio.\nquae est enim ista tua ratio, Calene, quae mens ut numquam post Kalendas Ianuarias idem senseris quod is qui te sententiam primum rogat, numquam tam frequens senatus fuerit cum unus aliquis sententiam tuam secutus sit? cur semper tui dissimilis defendis? cur cum te et vita et fortuna tua ad otium, ad dignitatem invitet, ea probas, ea decernis, ea sentis quae sint inimica et otio communi et dignitati tuae.\nnam ut superiora omittam, hoc certe quod mihi maximam admirationem movet non tacebo. quod est tibi cum Brutis bellum? cur eos quos omnes paene venerari debemus solus oppugnas? alterum circumsederi non moleste fers, alterum tua sententia spolias eis copiis quas ipse suo labore et periculo ad rei publicae non ad suum praesidium per se nullo adiuvante confecit. qui est iste tuus sensus, quae cogitatio, Brutos ut non probes, Antonios probes; quos omnes carissimos habent, tu oderis, quos acerbissime ceteri oderunt, tu constantissime diligas? amplissimae tibi fortunae sunt, summus honoris gradus, filius, ut et audio et spero, natus ad laudem, cui cum rei publicae causa faveo, tum etiam tua.\nquaero igitur, eum Brutine similem malis an Antoni, ac permitto ut de tribus Antoniis eligas quem velis. ‘di meliora!’ inquies. cur igitur non eis faves, eos laudas quorum similem tuum filium esse vis? simul enim et rei publicae consules et propones illi exempla ad imitandum. hoc vero, Q. Fufi, cupio sine offensione nostrae amicitiae sic tecum ut a te dissentiens senator queri. ita enim dixisti et quidem de scripto, ne te inopia verbi lapsum putarem, litteras Bruti recte et ordine scriptas videri. quid est aliud librarium Bruti laudare, non Brutum?\nVsum in re publica, Calene, magnum iam habere et debes et potes. quando ita decerni vidisti aut quo senatus consulto huius generis—sunt enim innumerabilia—bene scriptas litteras decretum a senatu? quod verbum tibi non excidit, ut saepe fit, fortuito: scriptum, meditatum, cogitatum attulisti. hanc tibi consuetudinem plerisque in rebus bonis obtrectandi si qui detraxerit, quid tibi quod sibi quisque velit non relinquetur? quam ob rem conlige te placaque animum istum aliquando et mitiga: audi viros bonos, quibus multis uteris; loquere cum sapientissimo homine, genero tuo, saepius quam ipse tecum: tum denique amplissimi honoris nomen obtinebis. an vero hoc pro nihilo putas in quo quidem pro amicitia tuam vicem dolere soleo, efferri hoc foras et ad populi Romani auris pervenire, ei qui primus sententiam dixerit neminem adsensum? quod etiam hodie futurum arbitror.\nlegiones abducis a Bruto. quas? nempe eas quas ille a C. Antoni scelere avertit et ad rem publicam sua auctoritate traduxit. rursus igitur vis nudatum illum atque solum a re publica relegatum videri.\nvos autem, patres conscripti, si M. Brutum deserueritis et prodideritis, quem tandem civem umquam ornabitis, cui favebitis? nisi forte eos qui diadema imposuerint conservandos, eos qui regni nomen sustulerint deserendos putatis. ac de hac quidem divina atque immortali laude Bruti silebo quae gratissima memoria omnium civium inclusa nondum publica auctoritate testata est. tantamne patientiam, di boni! tantam moderationem, tantam in iniuria tranquillitatem et modestiam! qui cum praetor urbanus esset, urbe caruit, ius non dixit, cum omne ius rei publicae recuperavisset, cumque concursu cotidiano bonorum omnium qui admirabilis ad eum fieri solebat praesidioque Italiae cunctae saeptus posset esse, absens iudicio bonorum defensus esse maluit quam praesens manu: qui ne Apollinaris quidem ludos pro sua populique Romani dignitate apparatos praesens fecit, ne quam viam patefaceret sceleratissimorum hominum audaciae.\nquamquam qui umquam aut ludi aut dies laetiores fuerunt quam cum in singulis versibus populus Romanus maximo clamore et plausu Bruti memoriam prosequebatur? corpus aberat liberatoris, libertatis memoria aderat: in qua Bruti imago cerni videbatur. at hunc eis ipsis ludorum diebus videbam in insula clarissimi adulescentis, Cn. Luculli, propinqui sui nihil nisi de pace et concordia civium cogitantem. eundem vidi postea Veliae, cedentem Italia ne qua oreretur belli civilis causa propter se. O spectaculum illud non modo hominibus sed undis ipsis et litoribus luctuosum! cedere e patria servatorem eius, manere in patria perditores! Cassi classis paucis post diebus consequebatur, ut me puderet, patres conscripti, in eam urbem redire ex qua illi abirent. sed quo consilio redierim initio audistis, post estis experti. exspectatum igitur tempus a Bruto est.\nnam quoad vos omnia pati vidit, usus est ipse incredibili patientia: postea quam vos ad libertatem sensit erectos, praesidia vestrae libertati paravit. at cui pesti quantaeque restitit! si enim C. Antonius quod animo intenderat perficere potuisset—at potuisset nisi eius sceleri virtus M. Bruti obstitisset—Macedoniam, Illyricum, Graeciam perdidissemus; esset vel receptaculum pulso Antonio vel agger oppugnandae Italiae Graecia: quae quidem nunc M. Bruti imperio, auctoritate, copiis non instructa solum sed etiam ornata tendit dexteram Italiae suumque ei praesidium pollicetur. qui ab illo abducit exercitum, et respectum pulcherrimum et praesidium firmissimum adimit rei publicae.\nequidem cupio haec quam primum Antonium audire, ut intellegat non D. Brutum quem vallo circumsedeat, sed se ipsum obsideri. tria tenet oppida toto in orbe terrarum; habet inimicissimam Galliam; eos etiam quibus confidebat alienissimos, Transpadanos; Italia omnis infesta est; exterae nationes a prima ora Graeciae usque ad Aegyptum optimorum et fortissimorum civium imperiis et praesidiis tenentur. erat ei spes una in C. Antonio qui duorum fratrum aetatibus medius interiectus vitiis cum utroque certabat. is tamquam extruderetur a senatu in Macedoniam et non contra prohiberetur proficisci, ita cucurrit.\nquae tempestas, di immortales, quae flamma, quae vastitas, quae pestis Graeciae, nisi incredibilis ac divina virtus furentis hominis conatum atque audaciam compressisset! quae celeritas illa Bruti, quae cura, quae virtus! etsi ne C. quidem Antoni celeritas contemnenda est, quam nisi in via caducae hereditates retardassent, volasse eum, non iter fecisse diceres. Alios ad negotium publicum ire cum cupimus, vix solemus extrudere: hunc retinentes extrusimus. at quid ei cum Apollonia, quid cum Dyrrachio, quid cum Illyrico, quid cum P. Vatini imperatoris exercitu? succedebat, ut ipse dicebat, Hortensio. certi fines Macedoniae, certa condicio, certus, si modo erat ullus, exercitus: cum Illyrico vero et cum Vatini legionibus quid erat Antonio?\n'at ne Bruto quidem': id enim fortasse quispiam improbus dixerit. omnes legiones, omnes copiae quae ubique sunt rei publicae sunt: nec enim eae legiones quae M. Antonium reliquerunt Antoni potius quam rei publicae fuisse dicentur. omne enim et exercitus et imperi ius amittit is qui eo imperio et exercitu rem publicam oppugnat. quod si ipsa res publica iudicaret aut si omne ius decretis eius statueretur, Antonione an Bruto legiones populi Romani adiudicaret? alter advolarat subito ad direptionem pestemque sociorum ut, quacumque iret, omnia vastaret, diriperet, auferret, exercitu populi Romani contra ipsum populum Romanum uteretur; alter eam legem sibi statuerat, ut, quocumque venisset, lux venisse quaedam et spes salutis videretur. denique alter ad evertendam rem publicam praesidia quaerebat, alter ad conservandam. nec vero nos hoc magis videbamus quam ipsi milites a quibus tanta in iudicando prudentia non erat postulanda.\ncumvii cohortibus esse Apolloniae scribit Antonium, qui iam aut captus est—quod di duint!—aut certe homo verecundus in Macedoniam non accedit ne contra senatus consultum fecisse videatur. dilectus habitus in Macedonia est summo Q. Hortensi studio et industria; cuius animum egregium dignumque ipso et maioribus eius ex Bruti litteris perspicere potuistis. legio quam L. Piso ducebat, legatus Antoni, Ciceroni se filio meo tradidit. equitatus qui in Syriam ducebatur bipertito alter eum quaestorem a quo ducebatur reliquit in Thessalia seseque ad Brutum contulit; alterum in Macedonia Cn. Domitius adulescens summa virtute, gravitate, constantia a legato Syriaco abduxit. P. autem Vatinius qui et antea iure laudatus a vobis et hoc tempore merito laudandus est aperuit Dyrrachi portas Bruto et exercitum tradidit.\ntenet igitur res publica Macedoniam, tenet Illyricum, tuetur Graeciam: nostrae sunt legiones, nostra levis armatura, noster equitatus, maximeque noster est Brutus semperque noster, cum sua excellentissima virtute rei publicae natus tum fato quodam paterni maternique generis et nominis. ab hoc igitur viro quisquam bellum timet qui, ante quam nos id coacti suscepimus, in pace iacere quam in bello vigere maluit? quamquam ille quidem numquam iacuit neque hoc cadere verbum in tantam virtutis praestantiam potest. erat enim in desiderio civitatis, in ore, in sermone omnium; tantum autem aberat a bello ut, cum cupiditate libertatis Italia arderet, defuerit civium studiis potius quam eos in armorum discrimen adduceret. itaque illi ipsi si qui sunt qui tarditatem Bruti reprehendant tamen idem moderationem patientiamque mirantur.\nsed iam video quae loquantur; neque enim id occulte faciunt. timere se dicunt quo modo ferant veterani exercitum Brutum habere. quasi vero quicquam intersit inter A. Hirti, C. Pansae, D. Bruti, C. Caesaris et hunc exercitum M. Bruti. nam si quattuor exercitus ei de quibus dixi propterea laudantur quod pro populi Romani libertate arma ceperunt, quid est cur hic M. Bruti exercitus non in eadem causa reponatur? at enim veteranis suspectum nomen est M. Bruti. magisne quam Decimi? equidem non arbitror. etsi est enim Brutorum commune factum et laudis societas aequa, Decimo tamen eo iratiores erant ei qui id factum dolebant quo minus ab eo rem illam dicebant fieri debuisse. quid ergo agunt nunc tot exercitus nisi ut obsidione Brutus liberetur? qui autem hos exercitus ducunt? ei, credo, qui C. Caesaris res actas everti, qui causam veteranorum prodi volunt.\nsi ipse viveret C. Caesar, acrius, credo, acta sua defenderet quam vir fortissimus defendit Hirtius, aut amicior causae quisquam inveniri potest quam filius? at horum alter nondum ex longinquitate gravissimi morbi recreatus quicquid habuit virium, id in eorum libertatem defendendam contulit quorum votis iudicavit se a morte revocatum; alter virtutis robore firmior quam aetatis cum istis ipsis veteranis ad D. Brutum liberandum est profectus. ergo illi certissimi idemque acerrimi Caesaris actorum patroni pro D. Bruti salute bellum gerunt, quos veterani sequuntur; de libertate enim populi Romani, non de suis commodis armis decernendum vident.\nquid est igitur cur eis qui D. Brutum omnibus opibus conservatum velint M. Bruti sit suspectus exercitus? an vero, si quid esset quod a M. Bruto timendum videretur, Pansa id non videret, aut, si videret, non laboraret? quis aut sapientior ad coniecturam rerum futurarum aut ad propulsandum metum diligentior? atqui huius animum erga M. Brutum studiumque vidistis. praecepit oratione sua quid decernere nos de M. Bruto, quid sentire oporteret, tantumque afuit ut periculosum rei publicae M. Bruti putaret exercitum ut in eo firmissimum rei publicae praesidium et gravissimum poneret. scilicet hoc Pansa aut non videt—hebeti enim ingenio est—aut neglegit: quae enim Caesar egit, ea rata esse non curat: de quibus confirmandis et sanciendis legem comitiis centuriatis ex auctoritate nostra laturus est. desinant igitur aut ei qui non timent simulare se timere et prospicere rei publicae, aut ei qui omnia verentur nimium esse timidi, ne illorum simulatio, horum obsit ignavia. quae, malum!\nest ista ratio semper optimis causis veteranorum nomen opponere? quorum etiam si amplecterer virtutem, ut facio, tamen, si essent adrogantes, non possem ferre fastidium. at nos conantis servitutis vincla rumpere impediet si quis veteranos nolle dixerit? non sunt enim, credo, innumerabiles qui pro communi libertate arma capiant; nemo est praeter veteranos milites vir qui ad servitutem propulsandam ingenuo dolore excitetur; potest igitur stare res publica freta veteranis sine magno subsidio iuventutis. quos quidem vos libertatis adiutores complecti debetis: servitutis auctores sequi non debetis.\npostremo —erumpat enim aliquando vera et me digna vox!—si veteranorum nutu mentes huius ordinis gubernabuntur omniaque ad eorum voluntatem nostra dicta facta referentur, optanda mors est, quae civibus Romanis semper fuit servitute potior. omnis est misera servitus; sed fuerit quaedam necessaria: ecquodnam principium optatius libertatis capessendae? an, cum illum necessarium et fatalem paene casum non tulerimus, hunc feremus voluntarium? tota Italia desiderio libertatis exarsit; servire diutius non potest civitas; serius populo Romano hunc vestitum atque arma dedimus quam ab eo flagitati sumus.\nMagna quidem nos spe et prope explorata libertatis causam suscepimus; sed ut concedam incertos exitus esse belli Martemque communem, tamen pro libertate vitae periculo decertandum est. non enim in spiritu vita est, sed ea nulla est omnino servienti. omnes nationes servitutem ferre possunt: nostra civitas non potest, nec ullam aliam ob causam nisi quod illae laborem doloremque fugiunt, quibus ut careant omnia perpeti possunt, nos ita a maioribus instituti atque imbuti sumus ut omnia consilia atque facta ad dignitatem et ad virtutem referremus. ita praeclara est recuperatio libertatis ut ne mors quidem sit in repetenda libertate fugienda. quod si immortalitas consequeretur praesentis periculi fugam, tamen eo magis ea fugienda videretur quo diuturnior servitus esset. cum vero dies et noctes omnia nos undique fata circumstent, non est viri minimeque Romani dubitare eum spiritum quem naturae debeat patriae reddere.\nconcurritur undique ad commune incendium restinguendum; veterani quidem primi Caesaris auctoritatem secuti conatum Antoni reppulerunt; post eiusdem furorem Martia legio fregit, quarta adflixit. sic a suis legionibus condemnatus inrupit in Galliam, quam sibi armis animisque infestam inimicamque cognovit. hunc A. Hirti, C. Caesaris exercitus insecuti sunt; post Pansae dilectus urbem totamque Italiam erexit; unus omnium est hostis. quamquam habet secum L. fratrem, carissimum populo Romano civem, cuius desiderium ferre diutius civitas non potest.\nquid illa taetrius belua, quid immanius? qui ob eam causam natus videtur ne omnium mortalium turpissimus esset M. Antonius. est una Trebellius, qui iam cum tabulis novis redit in gratiam; T. Plancus et ceteri pares: qui id pugnant, id agunt ut contra rem publicam restituti esse videantur. et sollicitant homines imperitos Saxae et Cafones, ipsi rustici atque agrestes, qui hanc rem publicam nec viderunt umquam nec videre constitutam volunt, qui non Caesaris, sed Antoni acta defendunt, quos avertit agri Campani infinita possessio, cuius eos non pudere demiror, cum videant se mimos et mimas habere vicinos.\nad has pestis opprimendas cur moleste feramus quod M. Bruti accessit exercitus? immoderati, credo, hominis et turbulenti: videte ne nimium paene patientis. etsi in illius viri consiliis atque factis nihil nec nimium nec parum umquam fuit. omnis voluntas M. Bruti, patres conscripti, omnis cogitatio, tota mens auctoritatem senatus, libertatem populi Romani intuetur: haec habet proposita, haec tueri volt. temptavit quid patientia perficere posset: nihil cum proficeret, vi contra vim experiendum putavit. cui quidem, patres conscripti, vos idem hoc tempore tribuere debetis quod a. d. xiii. Kalendas Ian. D. Bruto C. Caesari me auctore tribuistis: quorum privatum de re publica consilium et factum auctoritate vestra est comprobatum atque laudatum.\nquod idem in M. Bruto facere debetis, a quo insperatum et repentinum rei publicae praesidium legionum, equitatus, auxiliorum magnae et firmae copiae comparatae sunt. adiungendus est Q. Hortensius qui, cum Macedoniam obtineret, adiutorem se Bruto ad comparandum exercitum fidissimum et constantissimum praebuit. nam de M. Apuleio separatim censeo referendum, cui testis est per litteras M. Brutus, eum principem fuisse ad conatum exercitus comparandi. quae cum ita sint, quod C.\nPansa consul verba fecit de litteris quae a Q. Caepione Bruto pro consule adlatae et in hoc ordine recitatae sunt, de ea re ita censeo: â€˜cum Q. Caepionis Bruti pro consule opera, consilio, industria, virtute difficillimo rei publicae tempore provincia Macedonia et Illyricum et cuncta Graecia et legiones, exercitus, equitatus in consulum, senatus populique Romani potestate sint, id Q. Caepionem Brutum pro consule bene et e re publica pro sua maiorumque suorum dignitate consuetudineque rei publicae bene gerendae fecisse; eam rem senatui populoque Romano gratam esse et fore; utique Q.\nCaepio Brutus pro consule provinciam Macedoniam, Illyricum cunctamque Graeciam tueatur, defendat, custodiat incolumemque conservet, eique exercitui quem ipse constituit, comparavit, praesit, pecuniamque ad rem militarem, si qua opus sit, quae publica sit et exigi possit, exigat, utatur, pecuniasque a quibus videatur ad rem militarem mutuas sumat, frumentumque imperet operamque det ut cum suis copiis quam proxime Italiam sit; cumque ex litteris Q. Caepionis Bruti pro consule intellectum sit, Q. Hortensi pro consule opera et virtute vehementer rem publicam adiutam omniaque eius consilia cum consiliis Q. Caepionis Bruti pro consule coniuncta fuisse, eamque rem magno usui rei publicae fuisse, Q. Hortensium pro consule recte et ordine exque re publica fecisse, senatuique placere Q. Hortensium pro consule cum quaestore prove quaestore et legatis suis provinciam Macedoniam obtinere quoad ei ex senatus consulto successum sit.'\nMagno in dolore, patres conscripti, vel maerore potius quem ex crudeli et miserabili morte C. Treboni, optimi civis moderatissimique hominis, accepimus, inest tamen aliquid quod rei publicae profuturum putem. perspeximus enim quanta in eis qui contra patriam scelerata arma ceperunt inesset immanitas. nam duo haec capita nata sunt post homines natos taeterrima et spurcissima, Dolabella et Antonius: quorum alter effecit quod optarat, de altero patefactum est quid cogitaret. L. Cinna crudelis, C. Marius in iracundia perseverans, L. Sulla vehemens; neque ullius horum in ulciscendo acerbitas progressa ultra mortem est; quae tamen poena in civis nimis crudelis putabatur.\necce tibi geminum in scelere par, invisitatum, inauditum, ferum, barbarum. itaque quorum summum quondam inter ipsos odium bellumque meministis, eosdem postea singulari inter se consensu et amore devinxit improbissimae naturae et turpissimae vitae similitudo. ergo id quod fecit Dolabella in quo potuit multis idem minatur Antonius. sed ille cum procul esset a consulibus exercitibusque nostris neque dum senatum cum populo Romano conspirasse sensisset, fretus Antoni copiis ea scelera suscepit quae Romae iam suscepta arbitrabatur a socio furoris sui.\nquid ergo hunc aliud moliri, quid optare censetis aut quam omnino causam esse belli? omnis, qui libere de re publica sensimus, qui dignas nobis sententias diximus, qui populum Romanum liberum esse voluimus, statuit ille quidem non inimicos, sed hostis: maiora tamen in nos quam in hostem supplicia meditatur: mortem naturae poenam putat esse, iracundiae tormenta atque cruciatum. qualis igitur hostis habendus est is a quo victore, si cruciatus absit, mors in benefici parte numeretur? quam ob rem, patres conscripti, quamquam hortatore non egetis—ipsi enim vestra sponte exarsistis ad libertatis recuperandae cupiditatem— tamen eo maiore animo studioque libertatem defendite quo maiora proposita victis supplicia servitutis videtis.\nin Galliam invasit Antonius, in Asiam Dolabella, in alienam uterque provinciam. alteri se Brutus obiecit impetumque furentis atque omnia divexare ac diripere cupientis vitae suae periculo conligavit, progressu arcuit, a reditu refrenavit, obsideri se passus ex utraque parte constrinxit Antonium. alter in Asiam inrupit. cur? si ut in Syriam, patebat via et certa neque longa; sin ut ad Trebonium, quid opus fuit cum legione? praemisso Marso nescio quo Octavio, scelerato latrone atque egenti, qui popularetur agros, vexaret urbis non ad spem constituendae rei familiaris, quam tenere eum posse negant qui norunt—mihi enim hic senator ignotus est—sed ad praesentem pastum mendicitatis suae, consecutus est Dolabella.\nnulla suspicione belli —quis enim id putaret?—secutae conlocutiones familiarissimae cum Trebonio; complexus summae benevolentiae falsi indices exstiterunt in amore simulato; dexterae quae fidei testes esse solebant sunt perfidia et scelere violatae: nocturnus introitus Zmyrnam quasi in hostium urbem, quae est fidissimorum antiquissimorumque sociorum; oppressus Trebonius, si ut ab eo qui aperte hostis esset, incautus; si ut ab eo qui civis etiam tum speciem haberet, miser. ex quo nimirum documentum nos capere fortuna voluit quid esset victis extimescendum. consularem hominem consulari imperio provinciam Asiam obtinentem Samiario exsuli tradidit: interficere captum statim noluit, ne nimis, credo, in victoria liberalis videretur. cum verborum contumeliis optimum virum incesto ore lacerasset, tum verberibus ac tormentis quaestionem habuit pecuniae publicae, idque per biduum. post cervicibus fractis caput abscidit, idque adfixum gestari iussit in pilo; reliquum corpus tractum atque laniatum abiecit in mare.\ncum hoc hoste bellandum est cuius taeterrima crudelitate omnis barbaria superata est. quid loquar de caede civium Romanorum, de direptione fanorum? quis est qui pro rerum atrocitate deplorare tantas calamitates queat? et nunc tota Asia vagatur, volitat ut rex; nos alio bello distineri putat: quasi vero non idem unumque bellum sit contra hoc iugum impiorum nefarium. imaginem M. Antoni crudelitatis in Dolabella cernitis: ex hoc illa efficta est; ab hoc Dolabellae scelerum praecepta sunt tradita. num leniorem quam in Asia Dolabella fuit in Italia, si liceat, fore putatis Antonium? mihi quidem et ille pervenisse videtur quoad progredi potuerit feri hominis amentia, neque Antonius ullius supplici adhibendi, si potestatem habeat, ullam esse partem relicturus.\nponite igitur ante oculos, patres conscripti, miseram illam quidem et flebilem speciem, sed ad incitandos nostros animos necessariam: nocturnum impetum in urbem Asiae clarissimam, inruptionem armatorum in Treboni domum, cum miser ille prius latronum gladios videret quam quae res esset audisset; furentis introitum Dolabellae, vocem impuram atque os illud infame, vincla, verbera, eculeum, tortorem carnificemque Samiarium: quae tulisse illum fortiter et patienter ferunt. Magna laus meoque iudicio omnium maxima. est enim sapientis, quicquid homini accidere possit, id praemeditari ferendum modice esse, si evenerit. maioris omnino est consili providere ne quid tale accidat, animi non minoris fortiter ferre.\nac Dolabella quidem tam fuit immemor humanitatis—quamquam eius numquam particeps fuit—ut suam insatiabilem crudelitatem exercuerit non solum in vivo, sed etiam in mortuo; atque in eius corpore lacerando atque vexando, cum animum satiare non posset, oculos paverit suos.\nO multo miserior Dolabella quam ille quem tu miserrimum esse voluisti! ‘dolores Trebonius pertulit magnos.’ multi ex morbi gravitate maiores, quos tamen non miseros, sed laboriosos solemus dicere. ‘longus fuit dolor.’ bidui, at compluribus annorum saepe multorum. nec vero graviora sunt carnificum cruciamenta quam interdum tormenta morborum.\nAlia sunt, alia, inquam, o perditissimi homines et amentissimi, multo miseriora. nam quo maior vis est animi quam corporis, hoc sunt graviora ea quae concipiuntur animo quam illa quae corpore. miserior igitur qui suscipit in se scelus quam is qui alterius facinus subire cogitur. cruciatus est a Dolabella Trebonius: et quidem a Carthaginiensibus Regulus. qua re cum crudelissimi Poeni iudicati sint in hoste, quid in cive de Dolabella iudicandum est? an vero hoc conferendum est aut dubitandum uter miserior sit, isne cuius mortem senatus populusque Romanus ulcisci cupit, an is qui cunctis senatus sententiis hostis est iudicatus? nam ceteris quidem vitae partibus quis est qui possit sine Treboni maxima contumelia conferre vitam Treboni cum Dolabellae? alterius consilium, ingenium, humanitatem, innocentiam, magnitudinem animi in patria liberanda quis ignorat? alteri a puero pro deliciis crudelitas fuit; deinde ea libidinum turpitudo ut in hoc sit semper ipse laetatus, quod ea faceret quae sibi obici ne ab inimico quidem possent verecundo.\net hic, di immortales! aliquando fuit meus. occulta enim erant vitia non inquirenti. neque nunc fortasse alienus ab eo essem, nisi ille nobis, nisi moenibus patriae, nisi huic urbi, nisi dis penatibus, nisi aris et focis omnium nostrum, nisi denique naturae et humanitati inventus esset inimicus. A quo admoniti diligentius et vigilantius caveamus Antonium.\netenim Dolabella non ita multos secum habuit notos atque insignis latrones: at videtis quos et quam multos habeat Antonius. primum Lucium fratrem: quam facem, di immortales, quod facinus, quod scelus, quem gurgitem, quam voraginem! quid eum non sorbere animo, quid non haurire cogitatione, cuius sanguinem non bibere censetis, in cuius possessiones atque fortunas non impudentissimos oculos spe et mente defigere?\nquid Censorinum? qui se verbo praetorem esse urbanum cupere dicebat, re certe noluit. quid Bestiam? qui consulatum in Bruti locum se petere profitetur. atque hoc quidem detestabile omen avertat Iuppiter! quam absurdum autem, qui praetor fieri non potuerit, petere eum consulatum? nisi forte damnationem pro praetura putat. alter Caesar Vopiscus ille summo ingenio, summa potentia, qui ex aedilitate consulatum petit, solvatur legibus: quamquam leges eum non tenent propter eximiam, credo, dignitatem. at hic me defendente quinquiens absolutus est: sexta palma urbana etiam in gladiatore difficilis. sed haec iudicum culpa, non mea est. ego defendi fide optima: illi debuerunt clarissimum et praestantissimum senatorem in civitate retinere. qui tamen nunc nihil aliud agere videtur nisi ut intellegamus illos quorum res iudicatas inritas fecimus bene et e re publica iudicavisse.\nneque hoc in hoc uno est: sunt alii in isdem castris honeste condemnati, turpiter restituti. quod horum consilium qui omnibus bonis hostes sunt nisi crudelissimum putatis fore? accedit Saxa nescio quis, quem nobis Caesar ex ultima Celtiberia tribunum plebis dedit, castrorum antea metator, nunc, ut sperat, urbis: a qua cum sit alienus, suo capiti salvis nobis ominetur. cum hoc veteranus Cafo, quo neminem veterani peius oderunt. his quasi praeter dotem quam in civilibus malis acceperant agrum Campanum est largitus Antonius, ut haberent reliquorum nutriculas praediorum. quibus utinam contenti essent! ferremus, etsi tolerabile non erat, sed quidvis patiendum fuit, ut hoc taeterrimum bellum non haberemus.\nquid? illa castrorum M. Antoni lumina, nonne ante oculos proponitis? primum duos conlegas Antoniorum et Dolabellae, Nuculam et Lentonem, Italiae divisores lege ea quam senatus per vim latam iudicavit; quorum alter commentatus est mimos, alter egit tragoediam. quid dicam de Apulo Domitio? cuius modo bona proscripta vidi. tanta procuratorum est neglegentia. at hic nuper sororis filio infudit venenum, non dedit. sed non possunt non prodige vivere qui nostra bona sperant, cum effundant sua. vidi etiam P. Deci auctionem, clari viri, qui maiorum exempla persequens pro alieno se aere devovit. emptor tamen in ea auctione inventus est nemo. hominem ridiculum qui se exserere aere alieno putet posse, cum vendat aliena.\nnam quid ego de Trebellio dicam? quem ultae videntur Furiae debitorum; vindicem enim novarum tabularum novam tabulam vidimus. quid de T. Planco? quem praestantissimus civis, Aquila, Pollentia expulit et quidem crure fracto: quod utinam illi ante accidisset, ne huc redire potuisset! lumen et decus illius exercitus paene praeterii, T. Annium Cimbrum, Lysidici filium, Lysidicum ipsum, quoniam omnia iura dissolvit, nisi forte iure Germanum Cimber occidit. cum hanc et huius generis copiam tantam habeat Antonius, quod scelus omittet, cum Dolabella tantis se obstrinxerit parricidiis nequaquam pari latronum manu et copia?\nquapropter, ut invitus saepe dissensi a Q. Fufio, ita sum eius sententiae libenter adsensus: ex quo iudicare debetis me non cum homine solere, sed cum causa dissidere. itaque non adsentior solum sed etiam gratias ago Fufio: dixit enim severam, gravem, re publica dignam sententiam: iudicavit hostem Dolabellam; bona censuit publice possidenda. quo cum addi nihil potuisset—quid enim atrocius potuit, quid severius decernere?—dixit tamen, si quis eorum qui post se rogati essent graviorem sententiam dixisset, in eam se iturum. quam severitatem quis potest non laudare?\nnunc, quoniam hostis est iudicatus Dolabella, bello est persequendus. neque enim quiescit; habet legionem, habet fugitivos, habet sceleratam impiorum manum; est ipse confidens, impotens, gladiatorio generi mortis addictus. quam ob rem, quoniam Dolabella hesterno die hoste decreto bellum gerendum est, imperator est deligendus. duae dictae sunt sententiae quarum neutram probo: alteram quia semper, nisi cum est necesse, periculosam arbitror; alteram quia alienam his temporibus existimo.\nnam extraordinarium imperium populare atque ventosum est, minime nostrae gravitatis, minime huius ordinis. bello Antiochino magno et gravi, cum L. Scipioni provincia Asia obvenisset, parumque in eo putaretur esse animi, parum roboris, senatusque ad conlegam eius, C. Laelium, illius sapientis patrem, negotium deferret, surrexit P. Africanus, frater maior L. Scipionis, et illam ignominiam a familia deprecatus est, dixitque et in fratre suo summam virtutem esse summumque consilium neque se ei legatum, id aetatis eisque rebus gestis, defuturum. quod cum ab eo esset dictum, nihil est de Scipionis provincia commutatum; nec plus extraordinarium imperium ad id bellum quaesitum quam duobus antea maximis Punicis bellis quae a consulibus aut a dictatoribus gesta et confecta sunt, quam Pyrrhi, quam Philippi, quam post Achaico bello, quam Punico tertio; ad quod populus Romanus ita sibi ipse delegit idoneum ducem, P. Scipionem, ut eum tamen bellum gerere consulem vellet.\ncum Aristonico bellum gerendum fuit P. Licinio L. Valerio consulibus. rogatus est populus quem id bellum gerere placeret. Crassus consul, pontifex maximus, Flacco conlegae, flamini Martiali, multam dixit, si a sacris discessisset: quam multam populus Romanus remisit; pontifici tamen flaminem parere iussit. sed ne tum quidem populus Romanus ad privatum detulit bellum, quamquam erat Africanus qui anno ante de Numantinis triumpharat; qui, cum longe omnis belli gloria et virtute superaret, duas tamen tribus solas tulit. ita populus Romanus consuli potius Crasso quam privato Africano bellum gerendum dedit. de Cn. Pompei imperiis, summi viri atque omnium principis, tribuni plebis turbulenti tulerunt. nam Sertorianum bellum a senatu privato datum est, quia consules recusabant, cum L. Philippus pro consulibus eum se mittere dixit, non pro consule.\nquae igitur haec comitia, aut quam ambitionem constantissimus et gravissimus civis, L. Caesar, in senatum introduxit? clarissimo viro atque innocentissimo decrevit imperium, privato tamen: in quo maximum nobis onus imposuit. adsensus ero, ambitionem induxero in curiam; negaro, videbor suffragio meo, tamquam comitiis, honorem homini amicissimo denegavisse. quod si comitia placet in senatu haberi, petamus, ambiamus, tabella modo detur nobis, sicut populo data est. cur committis, Caesar, ut aut praestantissimus vir, si tibi non sit adsensum, repulsam tulisse videatur aut unus quisque nostrum praeteritus, si, cum pari dignitate simus, eodem honore digni non putemur?\nat enim—nam id exaudio—C. Caesari adulescentulo imperium extraordinarium mea sententia dedi. ille enim mihi praesidium extraordinarium dederat: cum dico mihi, senatui dico populoque Romano. A quo praesidium res publica, ne cogitatum quidem, tantum haberet ut sine eo salva esse non posset, huic extraordinarium imperium non darem? aut exercitus adimendus aut imperium dandum fuit. quae est enim ratio aut qui potest fieri ut sine imperio teneatur exercitus? non igitur, quod ereptum non est, id existimandum est datum. eripuissetis C. Caesari, patres conscripti, imperium, nisi dedissetis. milites veterani qui illius auctoritatem, imperium, nomen secuti pro re publica arma ceperant volebant sibi ab illo imperari; legio Martia et legio quarta ita se contulerant ad auctoritatem senatus et rei publicae dignitatem ut deposcerent imperatorem et ducem C. Caesarem. imperium C. Caesari belli necessitas, fascis senatus dedit. otioso vero et nihil agenti privato, obsecro te, L. Caesar—cum peritissimo homine mihi res est—quando imperium senatus dedit?\nsed de hoc quidem hactenus, ne refragari homini amicissimo ac de me optime merito videar. etsi quis potest refragari non modo non petenti verum etiam recusanti?\nilla vero, patres conscripti, aliena consulum dignitate, aliena temporum gravitate sententia est ut consules Dolabellae persequendi causa Asiam et Syriam sortiantur. dicam cur inutile rei publicae, sed prius quam turpe consulibus sit videte. cum consul designatus obsideatur, cum in eo liberando salus sit posita rei publicae, cum a populo Romano pestiferi cives parricidaeque desciverint, cumque id bellum geramus quo bello de dignitate, de libertate, de vita decernamus, si in potestatem quis Antoni venerit, proposita sint tormenta atque cruciatus, cumque harum rerum omnium decertatio consulibus optimis et fortissimis commissa et commendata sit, Asiae et Syriae mentio fiet, ut aut suspicioni crimen aut invidiae materiam dedisse videamur?\nat vero ita decernunt ‘ut liberato Bruto': id enim restabat, ut relicto, deserto, prodito. ego vero mentionem omnino provinciarum factam dico alienissimo tempore. quamvis enim intentus animus tuus sit, C. Pansa, sicut est, ad virum fortissimum et omnium clarissimum liberandum, tamen rerum natura cogit te necessario referre animum aliquando ad Dolabellam persequendum et partem aliquam in Asiam et Syriam derivare curae et cogitationis tuae. si autem fieri posset, vel pluris te animos habere vellem quos omnis ad Mutinam intenderes. quod quoniam fieri non potest, isto te animo quem habes praestantissimum atque optimum nihil volumus nisi de Bruto cogitare.\nfacis tu id quidem et eo maxime incumbis, intellego; duas tamen res, magnas praesertim, non modo agere uno tempore sed ne cogitando quidem explicare quisquam potest. incitare et inflammare tuum istuc praestantissimum studium, non ad aliam ulla ex parte curam transferre debemus. adde istuc sermones hominum, adde suspiciones, adde invidiam: imitare me quem tu semper laudasti: qui instructam ornatamque a senatu provinciam deposui ut incendium patriae omissa omni cogitatione restinguerem. nemo erit praeter unum me quicum profecto, si quid interesse tua putasses, pro summa familiaritate nostra communicasses, qui credat te invito provinciam tibi esse decretam. hanc, quaeso, pro tua singulari sapientia reprime famam atque effice ne id quod non curas cupere videare.\nquod quidem eo vehementius tibi laborandum est quia in eandem cadere suspicionem conlega, vir clarissimus, non potest. nihil horum scit, nihil suspicatur; bellum gerit, in acie stat, de sanguine et de spiritu decertat; ante provinciam sibi decretam audiet quam potuerit tempus ei rei datum suspicari. vereor ne exercitus quoque nostri qui non dilectus necessitate, sed voluntariis studiis se ad rem publicam contulerunt tardentur animis, si quicquam aliud a nobis nisi de instanti bello cogitatum putabunt. quod si provinciae consulibus expetendae videntur, sicut saepe multis clarissimis viris expetitae sunt, reddite prius nobis Brutum, lumen et decus civitatis; qui ita conservandus est ut id signum quod de caelo delapsum Vestae custodiis continetur; quo salvo salvi sumus futuri. tunc vel in caelum vos, si fieri potuerit, umeris nostris tollemus; provincias certe dignissimas vobis deligemus; nunc quod agitur agamus. agitur autem liberine vivamus an mortem obeamus, quae certe servituti anteponenda est.\nquid? si etiam tarditatem adfert ista sententia ad Dolabellam persequendum? quando enim veniet consul? an id exspectamus quoad ne vestigium quidem Asiae civitatum atque urbium relinquatur? at mittent aliquem de suo numero. valde mihi probari potest qui paulo ante clarissimo viro privato imperium extra ordinem non dedi. at hominem dignum mittent. num P. Servilio digniorem? at eum quidem civitas non habet. quod ergo ipse nemini putavi dandum, ne a senatu quidem, id ego unius iudicio delatum comprobem?\nexpedito nobis homine et parato, patres conscripti, opus est et eo qui imperium legitimum habeat, qui praeterea auctoritatem, nomen, exercitum, perspectum animum in re publica liberanda.\nquis igitur is est? aut M. Brutus aut C. Cassius aut uterque. decernerem plane, sicut multa ‘consules, alter ambove,’ ni Brutum conligassemus in Graecia et eius auxilium ad Italiam vergere quam ad Asiam maluissemus; non ut ex acie respectum haberemus, sed ut ea ipsa acies subsidium haberet etiam transmarinum. praeterea, patres conscripti, M. Brutum retinet etiam nunc C. Antonius, qui tenet Apolloniam, magnam urbem et gravem; tenet, opinor, Byllidem, tenet Amantiam, instat Epiro, urget Oricum, habet aliquot cohortis, habet equitatum. hinc si Brutus erit traductus ad aliud bellum, Graeciam certe amiserimus. est autem etiam de Brundisio atque illa ora Italiae providendum. quamquam miror tam diu morari Antonium; solet enim ipse accipere manicas nec diutius obsidionis metum sustinere. quod si confecerit Brutus et intellexerit plus se rei publicae profuturum, si Dolabellam persequatur quam si in Graecia maneat, aget ipse per sese, ut adhuc quoque fecit, neque in tot incendiis quibus confestim succurrendum est exspectabit senatum.\nnam et Brutus et Cassius multis iam in rebus ipse sibi senatus fuit. necesse est enim in tanta conversione et perturbatione omnium rerum temporibus potius parere quam moribus. nec enim nunc primum aut Brutus aut Cassius salutem libertatemque patriae legem sanctissimam et morem optimum iudicavit. itaque si ad nos nihil referretur de Dolabella persequendo, tamen ego pro decreto putarem, cum essent tales virtute, auctoritate, nobilitate ei summi viri quorum alterius iam nobis notus esset exercitus, alterius auditus. num igitur Brutus exspectavit decreta nostra, cum studia nosset? neque enim est in provinciam suam Cretam profectus: in Macedoniam alienam advolavit; omnia sua putavit quae vos vestra esse velitis; legiones conscripsit novas, excepit veteres; equitatum ad se abduxit Dolabellae atque eum nondum tanto parricidio oblitum hostem sua sententia iudicavit. nam ni ita esset, quo iure equitatum a consule abduceret?\nquid? C. Cassius, pari magnitudine animi et consili praeditus, nonne eo ex Italia consilio profectus est ut prohiberet Syria Dolabellam? qua lege, quo iure? eo quod Iuppiter ipse sanxit, ut omnia quae rei publicae salutaria essent legitima et iusta haberentur. est enim lex nihil aliud nisi recta et a numine deorum tracta ratio, imperans honesta, prohibens contraria. huic igitur legi paruit Cassius, cum est in Syriam profectus, alienam provinciam, si homines legibus scriptis uterentur, eis vero oppressis suam lege naturae.\nsed ut ea vestra quoque auctoritate firmetur, censeo: cum P. Dolabella quique eius crudelissimi et taeterrimi facinoris ministri, socii, adiutores fuerunt hostes populi Romani a senatu iudicati sint, cumque senatus P. Dolabellam bello persequendum censuerit, ut is qui omnia deorum hominumque iura novo, inaudito, inexpiabili scelere polluerit nefarioque se patriae parricidio obstrinxerit poenas dis hominibusque meritas debitasque persolvat,\nsenatui placere C. Cassium pro consule provinciam Syriam obtinere, ut qui optimo iure eam provinciam obtinuerit, eum a Q. Marcio Crispo pro consule, L. Statio Murco pro consule, A. Allieno legato exercitus accipere, eosque ei tradere, cumque eis copiis et si quas praeterea paraverit bello P. Dolabellam terra marique persequi. eius belli gerendi causa quibus ei videatur navis, nautas, pecuniam ceteraque quae ad id bellum gerendum pertineant, ut imperandi in Syria, Asia, Bithynia, Ponto ius potestatemque habeat, utique, quamcumque in provinciam eius belli gerendi causa advenerit, ibi maius imperium C. Cassi pro consule sit quam eius erit qui eam provinciam tum obtinebit, cum C.\nCassius pro consule in eam provinciam venerit; regem Deiotarum patrem et regem Deiotarum filium, si, ut multis bellis saepe numero imperium populi Romani iuverint, item C. Cassium pro consule copiis suis opibusque iuvissent, senatui populoque Romano gratum esse facturos. itemque si ceteri reges, tetrarchae dynastaeque fecissent, senatum populumque Romanum eorum offici non immemorem futurum. Vtique C. Pansa A. Hirtius consules, alter ambove, si eis videretur, re publica recuperata de provinciis consularibus, praetoriis, ad hunc ordinem primo quoque tempore referant. interea provinciae ab eis a quibus obtinentur obtineantur quoad cuique ex senatus consulto successum sit.\nhoc senatus consulto ardentem inflammabitis et armatum armabitis Cassium; nec enim animum eius potestis ignorare nec copias. animus is est quem videtis; copiae quas audistis, fortes et constantes viri, qui ne vivo quidem Trebonio Dolabellae latrocinium in Syriam penetrare sivissent. Allienus, familiaris et necessarius meus, post interitum Treboni profecto ne dici quidem se legatum Dolabellae volet. est Q. Caecili Bassi, privati illius quidem, sed fortis et praeclari viri, robustus et victor exercitus.\nDeiotari regis et patris et fili et magnus et nostro more institutus exercitus; summa in filio spes, summa ingeni indoles, summa virtus. quid de patre dicam? cuius benevolentia in populum Romanum est ipsius aequalis aetati; qui non solum socius imperatorum nostrorum fuit in bellis verum etiam dux copiarum suarum. quae de illo viro Sulla, quae Murena, quae Servilius, quae Lucullus, quam ornate, quam honorifice, quam graviter saepe in senatu praedicaverunt? quid de Cn.\nPompeio loquar? qui unum Deiotarum in toto orbe terrarum ex animo amicum vereque benevolum, unum fidelem populo Romano iudicavit. fuimus imperatores ego et M. Bibulus in propinquis finitimisque provinciis: ab eodem rege adiuti sumus et equitatu et pedestribus copiis. secutum est hoc acerbissimum et calamitosissimum civile bellum in quo quid faciendum Deiotaro, quid omnino rectius fuerit dicere non est necesse, praesertim cum contra ac Deiotarus sensit victoria belli iudicarit. quo in bello si fuit error, communis ei fuit cum senatu; sin recta sententia, ne victa quidem causa vituperanda est. ad has copias accedent alii reges, etiam dilectus accedent.\nneque vero classes deerunt: tanti Tyrii Cassium faciunt, tantum eius in Syria nomen atque Phoenice est. paratum habet imperatorem C. Cassium, patres conscripti, res publica contra Dolabellam nec paratum solum sed peritum atque fortem. magnas ille res gessit ante Bibuli, summi viri, adventum, cum Parthorum nobilissimos duces maximas copias fudit Syriamque immani Parthorum impetu liberavit. maximam eius et singularem laudem praetermitto; cuius enim praedicatio nondum omnibus grata est, hanc memoriae potius quam vocis testimonio conservemus.\nanimadverti, patres conscripti, exaudivi etiam nimium a me Brutum ornari; Cassio vero sententia mea dominatum et principatum dari. quos ego orno? nempe eos qui ipsi sunt ornamenta rei publicae. quid? D. Brutum nonne omnibus sententiis semper ornavi? num igitur reprehenditis? an Antonios potius ornarem, non modo suarum familiarum sed Romani nominis probra atque dedecora? an Censorinum ornem in bello hostem, in pace sectorem? an cetera ex eodem latrocinio naufragia conligam? ego vero istos oti, concordiae, legum, iudiciorum, libertatis inimicos tantum abest ut ornem ut effici non possit quin eos tam oderim quam rem publicam diligo.\n'vide,’ inquit ‘ne veteranos offendas:’ hoc enim vel maxime exaudio. ego autem veteranos tueri debeo, sed eos quibus sanitas est; certe timere non debeo. Eos vero veteranos qui pro re publica arma ceperunt secutique sunt C. Caesarem auctorem beneficiorum paternorum, hodieque rem publicam defendunt vitae suae periculo, non tueri solum sed etiam commodis augere debeo. qui autem quiescunt, ut septima, ut octava legio, in magna gloria et laude ponendos puto. comites vero Antoni qui, postquam beneficia Caesaris comederunt, consulem designatum obsident, huic urbi ferro ignique minitantur, Saxae se et Cafoni tradiderunt ad facinus praedamque natis, num quis est qui tuendos putet? ergo aut boni sunt quos etiam ornare, aut quieti quos conservare debemus, aut impii quorum contra furorem bellum et iusta arma cepimus.\nquorum igitur veteranorum animos ne offendamus veremur? eorumne qui D. Brutum obsidione cupiunt liberare? quibus cum Bruti salus cara sit, qui possunt Cassi nomen odisse? an eorum qui utrisque armis vacant? non vereor ne acerbus cuiquam istorum sit qui otio delectantur. Tertio vero generi non militum veteranorum, sed importunissimorum hostium cupio quam acerbissimum dolorem inurere. quamquam, patres conscripti, quousque sententias dicemus veteranorum arbitratu? quod eorum tantum fastidium est, quae tanta adrogantia ut ad arbitrium illorum imperatores etiam deligamus?\nego autem —dicendum est enim, patres conscripti, quod sentio—non tam veteranos metuendos nobis arbitror quam quid tirones milites, flos Italiae, quid novae legiones ad liberandam patriam paratissimae, quid cuncta Italia de vestra gravitate sentiat. nihil enim semper floret; aetas succedit aetati: diu legiones Caesaris viguerunt; nunc vigent Pansae, vigent Hirti, vigent Caesaris fili, vigent Planci; vincunt numero, vincunt aetatibus; nimirum etiam auctoritate vincunt. id enim bellum gerunt quod ab omnibus gentibus comprobatur. itaque his praemia promissa sunt, illis persoluta. fruantur illi suis, persolvantur his quae spopondimus. id enim deos immortalis spero aequissimum iudicare.\nquae cum ita sint, eam quam dixi sententiam vobis, patres conscripti, censeo comprobandam.\netsi minime decere videtur, patres conscripti, falli, decipi, errare eum cui vos maximis saepe de rebus adsentiamini, consolor me tamen quoniam vobiscum pariter et una cum sapientissimo consule erravi. nam cum duo consulares spem honestae pacis nobis attulissent, quod erant familiares M. Antoni, quod domestici, nosse aliquod eius volnus quod nobis ignotum esset videbantur. apud alterum uxor, liberi; alter cotidie litteras mittere, accipere, aperte favere Antonio.\nhi subito hortari ad pacem, quod iam diu non fecissent, non sine causa videbantur. accessit consul hortator. at qui consul! si prudentiam quaerimus, qui minime falli posset; si virtutem, qui nullam pacem probaret nisi cum cedente atque victo; si magnitudinem animi, qui praeferret mortem servituti. vos autem, patres conscripti, non tam immemores vestrorum gravissimorum decretorum videbamini quam spe adlata deditionis quam amici pacem appellare mallent de imponendis, non accipiendis legibus cogitare. auxerat autem meam quidem spem, credo item vestram, quod domum Antoni adflictam maestitia audiebam, lamentari uxorem. hic etiam fautores Antoni quorum in voltu habitant oculi mei tristiores videbam.\nquod si non ita est, cur a Pisone et Caleno potissimum, cur hoc tempore, cur tam improviso, cur tam repente pacis est facta mentio? negat Piso scire se, negat audisse quicquam; negat Calenus rem ullam novam adlatam esse. atque id nunc negant, postea quam nos pacificatoria legatione implicatos putant. quid ergo opus est novo consilio, si in re nihil omnino novi est? decepti, inquam, sumus, patres conscripti: Antoni est acta causa ab amicis eius, non publica. quod videbam equidem sed quasi per caliginem: praestrinxerat aciem animi D. Bruti salus. quod si in bello dari vicarii solerent, libenter me ut D. Brutus emitteretur pro illo includi paterer. atque hac voce Q.\nFufi capti sumus: ‘ne si a Mutina quidem recesserit, audiemus Antonium, ne si in senatus quidem potestate futurum se dixerit?’ durum videbatur: itaque fracti sumus, cessimus. recedit igitur a Mutina? ‘nescio.’ paret senatui? ‘credo,’ inquit Calenus ‘sed ita ut teneat dignitatem.’ valde hercules vobis laborandum est, patres conscripti, ut vestram dignitatem amittatis, quae maxima est; Antoni, quae neque est ulla neque esse potest, retineatis, ut eam per vos reciperet quam per se perdidit. si iacens vobiscum aliquid ageret, audirem fortasse: quamquam—sed hoc malo dicere, audirem: stanti resistendum est aut concedenda una cum dignitate libertas. at non est integrum: constituta legatio est.\nquid autem non integrum est sapienti quod restitui potest? cuiusvis hominis est errare; nullius nisi insipientis perseverare in errore. posteriores enim cogitationes, ut aiunt, sapientiores solent esse. discussa est illa caligo quam paulo ante dixi; diluxit, patet, videmus omnia, neque per nos solum, sed admonemur a nostris. attendistis paulo ante praestantissimi viri quae esset oratio. ‘maestam’ inquit ‘domum offendi, coniugem, liberos. admirabantur boni viri, accusabant amici quod spe pacis legationem suscepissem.’ nec mirum, P. Servili: tuis enim severissimis gravissimisque sententiis omni est non dico dignitate sed etiam spe salutis spoliatus Antonius.\nad eum ire te legatum quis non miraretur? de me experior: cuius idem consilium quod tuum sentio quam reprehendatur. nos reprehendimur soli? quid? vir fortissimus Pansa sine causa paulo ante tam accurate locutus est tam diu? quid egit nisi uti falsam proditionis a se suspicionem depelleret? Vnde autem ista suspicio est? ex pacis patrocinio repentino quod subito suscepit eodem captus errore quo nos.\nquod si est erratum, patres conscripti, spe falsa atque fallaci, redeamus in viam. optimus est portus paenitenti mutatio consili. quid enim potest, per deos immortalis! rei publicae prodesse nostra legatio? prodesse dico? quid si etiam obfutura est? obfutura? quid si iam nocuit atque obfuit? an vos acerrimam illam et fortissimam populi Romani libertatis recuperandae cupiditatem non imminutam ac debilitatam putatis legatione pacis audita? quid municipia censetis? quid colonias? quid cunctam Italiam? futuram eodem studio quo contra commune incendium exarserat? an non putamus fore ut eos paeniteat professos esse et prae se tulisse odium in Antonium qui pecunias polliciti sunt, qui arma, qui se totos et animis et corporibus in salutem rei publicae contulerunt? quem ad modum nostrum hoc consilium Capua probabit, quae temporibus his Roma altera est? illa impios civis iudicavit, eiecit, exclusit. illi, inquam, urbi fortissime conanti e manibus est ereptus Antonius.\nquid? legionum nostrarum nervos nonne his consiliis incidimus? quis est enim qui ad bellum inflammato animo futurus sit spe pacis oblata? ipsa illa Martia caelestis et divina legio hoc nuntio languescet et mollietur atque illud pulcherrimum nomen amittet: excident gladii, fluent arma de manibus. senatum enim secuta non arbitrabitur se graviore odio debere esse in Antonium quam senatum. pudet huius legionis, pudet quartae quae pari virtute nostram auctoritatem probans non ut consulem et imperatorem suum, sed ut hostem et oppugnatorem patriae reliquit Antonium; pudet optimi exercitus qui coniunctus est ex duobus, qui iam lustratus, qui profectus ad Mutinam est; qui si pacis, id est timoris nostri, nomen audierit, ut non referat pedem, insistet certe.\nquid enim revocante et receptui canente senatu properet dimicare? quid autem hoc iniustius quam nos inscientibus eis qui bellum gerunt de pace decernere? nec solum inscientibus sed etiam invitis? an vos A. Hirtium, praeclarissimum consulem, C. Caesarem, deorum beneficio natum ad haec tempora, quorum epistulas spem victoriae declarantis in manu teneo, pacem velle censetis? vincere illi expetunt pacisque dulcissimum et pulcherrimum nomen non pactione, sed victoria concupiverunt. quid? Galliam quo tandem animo hanc rem audituram putatis? illa enim huius belli propulsandi, administrandi, sustinendi principatum tenet. Gallia D. Bruti nutum ipsum, ne dicam imperium, secuta armis, viris, pecunia belli principia firmavit; eadem crudelitati M. Antoni suum totum corpus obiecit; exhauritur, vastatur, uritur: omnis aequo animo belli patitur iniurias, dum modo repellat periculum servitutis.\net ut omittam reliquas partis Galliae—nam sunt omnes pares— Patavini alios excluserunt, alios eiecerunt missos ab Antonio, pecunia, militibus, et, quod maxime deerat, armis nostros duces adiuverunt. fecerunt idem reliqui qui quondam in eadem causa erant et propter multorum annorum iniurias alienati a senatu putabantur: quos minime mirum est communicata cum eis re publica fidelis esse, qui etiam expertes eius fidem suam semper praestiterunt. his igitur omnibus victoriam sperantibus pacis nomen adferemus, id est desperationem victoriae?\nquid si ne potest quidem ulla esse pax? quae enim est condicio pacis in qua ei cum quo pacem facias nihil concedi potest? multis rebus a nobis est invitatus ad pacem Antonius: bellum tamen maluit. Missi legati repugnante me, sed tamen missi; delata mandata: non paruit. denuntiatum est ne Brutum obsideret, a Mutina discederet: oppugnavit etiam vehementius. et ad eum legatos de pace mittemus qui pacis nuntios repudiavit? verecundioremne coram putamus in postulando fore quam fuerit tum cum misit mandata ad senatum? atqui tum ea petebat quae videbantur improba omnino sed tamen aliquo modo posse concedi; nondum erat vestris tam gravibus tamque multis iudiciis ignominiisque concisus: nunc ea petit quae dare nullo modo possumus, nisi prius volumus bello nos victos confiteri.\nsenatus consulta falsa delata ab eo iudicavimus: num ea vera possumus iudicare? leges statuimus per vim et contra auspicia latas eisque nec populum nec plebem teneri: num eas restitui posse censetis? sestertium septiens miliens avertisse Antonium pecuniae publicae iudicavistis: num fraude poterit carere peculatus? immunitates ab eo civitatibus, sacerdotia, regna venierunt: num figentur rursus eae tabulae quas vos decretis vestris refixistis? quod si ea quae decrevimus obruere volumus, num etiam memoriam rerum delere possumus? quando enim obliviscetur ulla posteritas cuius scelere in hac vestitus foeditate fuerimus? Vt centurionum legionis Martiae Brundisi profusus sanguis eluatur, num elui praedicatio crudelitatis potest? Vt media praeteream, quae vetustas tollet operum circum Mutinam taetra monumenta, sceleris indicia latrocinique vestigia?\nhuic igitur importuno atque impuro parricidae quid habemus, per deos immortalis! quod remittamus? an Galliam ultimam et exercitum? quid est aliud non pacem facere, sed differre bellum, nec solum propagare bellum sed concedere etiam victoriam? an ille non vicerit, si quacumque condicione in hanc urbem cum suis venerit? armis nunc omnia tenemus; auctoritate valemus plurimum; absunt tot perditi cives, nefarium secuti ducem; tamen eorum ora sermonesque qui in urbe ex eo numero relicti sunt ferre non possumus. quid censetis, cum tot uno tempore inruperint, nos arma posuerimus, illi non deposuerint, nonne nos nostris consiliis victos in perpetuum fore?\nponite ante oculos M. Antonium consularem; sperantem consulatum Lucium adiungite; supplete ceteros neque nostri ordinis solum honores et imperia meditantis: nolite ne Tirones quidem Numisios et mustelas Seios contemnere. cum eis facta pax non erit pax, sed pactio servitutis. L. Pisonis, amplissimi viri, praeclara vox a te non solum in hoc ordine, Pansa, sed etiam in contione iure laudata est. excessurum se ex Italia dixit, deos penatis et sedes patrias relicturum, si—quod di omen averterint!—rem publicam oppressisset Antonius.\nquaero igitur a te, L. Piso, nonne oppressam rem publicam putes, si tot tam impii, tam audaces, tam facinerosi recepti sint? quos nondum tantis parricidiis contaminatos vix ferebamus, hos nunc omni scelere coopertos tolerabilis censes civitati fore? aut isto tuo, mihi crede, consilio erit utendum, ut cedamus, abeamus, vitam inopem et vagam persequamur, aut cervices latronibus dandae atque in patria cadendum est. Vbi sunt, C. Pansa, illae cohortationes pulcherrimae tuae quibus a te excitatus senatus, inflammatus populus Romanus non solum audivit sed etiam didicit nihil esse homini Romano foedius servitute?\nidcircone saga sumpsimus, arma cepimus, iuventutem omnem ex tota Italia excussimus, ut exercitu florentissimo et maximo legati ad pacem mitterentur? si accipiendam, cur non rogamur? si postulandam, quid timemus?\nin hac ego legatione sim aut ad id consilium admiscear in quo ne si dissensero quidem a ceteris sciturus populus Romanus sit? ita fiet ut si quid remissum aut concessum sit, meo semper periculo peccet Antonius, cum ei peccandi potestas a me concessa videatur.\nquod si habenda cum M. Antoni latrocinio pacis ratio fuit, mea tamen persona ad istam pacem conciliandam minime fuit deligenda. ego numquam legatos mittendos censui; ego ante reditum legatorum ausus sum dicere, pacem ipsam si adferrent, quoniam sub nomine pacis bellum lateret, repudiandam; ego princeps sagorum; ego semper illum appellavi hostem, cum alii adversarium; semper hoc bellum, cum alii tumultum. nec haec in senatu solum: eadem ad populum semper egi; neque solum in ipsum sed in eius socios facinorum et ministros, et praesentis et eos qui una sunt, in totam denique M.\nAntoni domum sum semper invectus. itaque ut alacres et laeti spe pacis oblata inter se impii cives, quasi vicissent, gratulabantur, sic me iniquum eierabant, de me querebantur; diffidebant etiam Servilio: meminerant eius sententiis confixum Antonium; L. Caesarem fortem quidem illum et constantem senatorem, avunculum tamen; Calenum procuratorem; Pisonem familiarem; te ipsum, Pansa, vehementissimum et fortissimum consulem factum iam putant leniorem: non quo ita sit aut esse possit, sed mentio a te facta pacis suspicionem multis attulit immutatae voluntatis. inter has personas me interiectum amici Antoni moleste ferunt: quibus gerendus mos est, quoniam semel liberales esse coepimus.\nproficiscantur legati optimis ominibus, sed ei proficiscantur in quibus non offendatur Antonius. quod si de Antonio non laboratis, mihi certe, patres conscripti, consulere debetis. parcite oculis saltem meis et aliquam veniam iusto dolori date. quo enim aspectu videre potero—omitto hostem patriae, ex quo mihi odium in illum commune vobiscum est—sed quo modo aspiciam mihi uni crudelissimum hostem, ut declarant eius de me acerbissimae contiones? adeone me ferreum putatis ut cum eo congredi aut illum aspicere possim qui nuper, cum in contione donaret eos qui ei de parricidis audacissimi videbantur, mea bona donare se dixit Petusio Vrbinati, qui ex naufragio luculenti patrimoni ad haec Antoniana saxa proiectus est.\nan L. Antonium aspicere potero, cuius ego crudelitatem effugere non potuissem, nisi me moenibus et portis et studio municipi mei defendissem. atque idem hic myrmillo Asiaticus, latro Italiae, conlega Lentonis et Nuculae, cum Aquilae primi pili nummos aureos daret, de meis bonis se dare dixit: si enim de suis dixisset, ne aquilam quidem ipsam credituram putavit. non ferent, inquam, oculi Saxam, Cafonem, non duo praetores, non duo designatos tribunos, non Bestiam, non Trebellium, non T. Plancum. non possum animo aequo videre tot tam importunos, tam sceleratos hostis; nec id fit fastidio meo, sed caritate rei publicae.\nsed vincam animum mihique imperabo: dolorem iustissimum, si non potuero frangere, occultabo. quid? vitae censetisne, patres conscripti, habendam mihi aliquam esse rationem? quae mihi quidem minime cara est, praesertim cum Dolabella fecerit ut optanda mors esset, modo sine cruciatu atque tormentis; vobis tamen et populo Romano vilis meus spiritus esse non debet. is enim sum, nisi me forte fallo, qui vigiliis, curis, sententiis, periculis etiam quae plurima adii propter acerbissimum omnium in me odium impiorum perfecerim ut non obstarem rei publicae, ne quid adrogantius videar dicere.\nquod cum ita sit, nihilne mihi de periculo meo cogitandum putatis? hic cum essem in urbe ac domi, tamen multa saepe temptata sunt, ubi me non solum amicorum fidelitas sed etiam universae civitatis oculi custodiunt: quid censetis, cum iter ingressus ero, longum praesertim, nullasne insidias extimescendas? tres viae sunt ad Mutinamâ€”quo festinat animus ut quam primum illud pignus libertatis populi Romani, D. Brutum, aspicere possim; cuius in complexu libenter extremum vitae spiritum ediderim, cum omnes actiones horum mensum, omnes sententiae meae pervenerint ad eum qui mihi fuit propositus exitum. tres ergo, ut dixi, viae: a supero mari Flaminia, ab infero Aurelia, media Cassia.\nnunc, quaeso, attendite num aberret a coniectura suspicio periculi mei. Etruriam discriminat Cassia. scimusne igitur, Pansa, quibus in locis nunc sit Lentonis Caesenni vii viralis auctoritas? nobiscum nec animo certe est nec corpore. si autem aut domi est aut non longe a domo, certe in Etruria est, id est in via. quis igitur mihi praestat Lentonem uno capite esse contentum? dic mihi praeterea, Pansa, Ventidius ubi sit, cui fui semper amicus ante quam ille rei publicae bonisque omnibus tam aperte est factus inimicus. possum Cassiam vitare, tenere Flaminiam: quid, si Anconam, ut dicitur, Ventidius venerit, poterone Ariminum tuto accedere? restat Aurelia. hic quidem etiam praesidia habeo; possessiones enim sunt P. Clodi. tota familia occurret; hospitio invitabit propter familiaritatem notissimam.\nhisce ego viis me committam qui Terminalibus nuper in suburbium, ut eodem die reverterer, ire non sum ausus? domesticis me parietibus vix tueor sine amicorum custodiis. itaque in urbe maneo, si licebit, manebo. haec mea sedes est, haec vigilia, haec custodia, hoc praesidium stativum. teneant alii castra, gerant res bellicas; occiderint hostem; nam hoc caput est; nos, ut dicimus semperque fecimus, urbem et res urbanas vobiscum pariter tuebimur. neque vero recuso munus hoc: quamquam populum Romanum video pro me recusare. nemo me minus timidus, nemo tamen cautior. res declarat. vicesimus annus est cum omnes scelerati me unum petunt. itaque ipsi, ne dicam mihi, rei publicae poenas dederunt: me salvum adhuc res publica conservavit sibi. timide hoc dicam; scio enim quidvis homini accidere posse—verum tamen semel circumsessus lectis valentissimorum hominum viribus cecidi sciens ut honestissime possem exsurgere.\npossumne igitur satis videri cautus, satis providus, si me huic itineri tam infesto tamque periculoso commisero? gloriam in morte debent ei qui in re publica versantur, non culpae reprehensionem et stultitiae vituperationem relinquere. quis bonus non luget mortem Treboni? quis non dolet interitum talis et civis et viri? at sunt qui dicant dure illi quidem, sed tamen dicunt: minus dolendum quod ab homine impuro nefarioque non caverit. etenim qui multorum custodem se profiteatur, eum sapientes sui primum capitis aiunt custodem esse oportere. cum saeptus sis legibus et iudiciorum metu, non sunt omnia timenda neque ad omnis insidias praesidia quaerenda. quis enim audeat luci, quis in militari via, quis bene comitatum, quis inlustrem aggredi? haec neque hoc tempore neque in me valent.\nnon modo enim poenam non extimescet qui mihi vim attulerit sed etiam gloriam sperabit a latronum gregibus et praemia. haec ego in urbe provideo: facilis est circumspectus unde exeam, quo progrediar, quid ad dexteram, quid ad sinistram sit. num idem in Appennini tramitibus facere potero? in quibus etiam si non erunt insidiae, quae facillime esse poterunt, animus tamen erit sollicitus, ut nihil possit de officiis legationis attendere. sed effugi insidias, perrupi Appenninum: nempe in Antoni congressum conloquiumque veniendum est. quinam locus capietur? si extra castra, ceteri viderint: ego me vix tuto futurum puto. Novi hominis furorem, novi effrenatam violentiam. cuius acerbitas morum immanitasque naturae ne vino quidem permixta temperari solet, hic ira dementiaque inflammatus adhibito fratre Lucio, taeterrima belua, numquam profecto a me sacrilegas manus atque impias abstinebit.\nmemini conloquia et cum acerrimis hostibus et cum gravissime dissidentibus civibus. Cn. Pompeius, Sexti filius, consul me praesente, cum essem tiro in eius exercitu, cum P. Vettio Scatone, duce Marsorum, inter bina castra conlocutus est: quo quidem die memini Sex. Pompeium, fratrem consulis, ad conloquium ipsum Roma venire, doctum virum atque sapientem. quem cum Scato salutasset, ‘quem te appellem?’ inquit. at ille ‘voluntate hospitem, necessitate hostem.’ erat in illo conloquio aequitas; nullus timor, nulla suberat suspicio; mediocre etiam odium. non enim ut eriperent nobis socii civitatem, sed ut in eam reciperentur petebant. Sulla cum Scipione inter cales et Teanum, cum alter nobilitatis florem, alter belli socios adhibuisset, de auctoritate senatus, de suffragiis populi, de iure civitatis leges inter se et condiciones contulerunt. non tenuit omnino conloquium illud fidem: a vi tamen periculoque afuit. possumusne igitur in Antoni latrocinio aeque esse tuti? non possumus; aut, si ceteri possunt, me posse diffido.\nquod si non extra castra congrediemur, quae ad conloquium castra sumentur? in nostra ille numquam veniet; multo minus nos in illius. reliquum est ut et accipiantur et remittantur postulata per litteras. ergo erimus in castris, meaque ad omnia postulata una sententia; quam cum hic vobis audientibus dixero, isse, redisse me putatote: legationem confecero. omnia ad senatum mea sententia reiciam, quaecumque postulabit Antonius. neque enim licet aliter neque permissum est nobis ab hoc ordine, ut bellis confectis decem legatis permitti solet more maiorum, neque ulla omnino a senatu mandata accepimus. quae cum agam in consilio non nullis, ut arbitror, repugnantibus, nonne metuendum est ne imperita militum multitudo per me pacem distineri putet?\nfacite hoc meum consilium legiones novas non improbare; nam Martiam et quartam nihil cogitantis praeter dignitatem et decus comprobaturas esse certo scio: quid? veteranos non veremur—nam timeri se ne ipsi quidem volunt—quonam modo accipiant severitatem meam? multa enim falsa de me audierunt; multa ad eos improbi detulerunt, quorum commoda, ut vos optimi testes estis, semper ego sententia, auctoritate, oratione firmavi: sed credunt improbis, credunt turbulentis, credunt suis. sunt autem fortes illi quidem, sed propter memoriam rerum quas gesserunt pro populi Romani libertate et salute rei publicae nimis feroces et ad suam vim omnia nostra consilia revocantes.\nHorum ego cogitationem non vereor; impetum pertimesco. haec quoque tanta pericula si effugero, satisne tutum reditum putatis fore? cum enim et vestram auctoritatem meo more defendero et meam fidem rei publicae constantiamque praestitero, tum erunt mihi non ei solum qui me oderunt sed illi etiam qui invident extimescendi. custodiatur igitur vita rei publicae mea, quoad vel dignitas vel natura patietur, patriae reservetur, mors aut necessitatem habeat fati aut, si ante oppetenda est, oppetatur cum gloria. haec cum ita sint, etsi hanc legationem res publica, ut levissime dicam, non desiderat, tamen si tuto licebit ire, proficiscar. omnino, patres conscripti, totum huiusce rei consilium non periculo meo, sed utilitate rei publicae metiar. de qua mihi quoniam liberum est spatium, multum etiam atque etiam considerandum puto idque potissimum faciendum quod maxime interesse rei publicae iudicaro.\nA principio huius belli, patres conscripti, quod cum impiis civibus consceleratisque suscepimus, timui ne condicio insidiosa pacis libertatis recuperandae studia restingueret. dulce enim etiam nomen est pacis, res vero ipsa cum iucunda tum salutaris. nam nec privatos focos nec publicas leges videtur nec libertatis iura cara habere quem discordiae, quem caedes civium, quem bellum civile delectat, eumque ex numero hominum eiciendum, ex finibus humanae naturae exterminandum puto. itaque sive Sulla sive Marius sive uterque sive Octavius sive Cinna sive iterum Sulla sive alter Marius et Carbo sive qui alius civile bellum optavit, eum detestabilem civem rei publicae natum iudico.\nnam quid ego de proximo dicam cuius acta defendimus, auctorem ipsum iure caesum fatemur? nihil igitur hoc cive, nihil hoc homine taetrius, si aut civis aut homo habendus est, qui civile bellum concupiscit. sed hoc primum videndum est, patres conscripti, cum omnibusne pax esse possit an sit aliquod bellum inexpiabile, in quo pactio pacis lex sit servitutis. pacem cum Scipione Sulla sive faciebat sive simulabat, non erat desperandum, si convenisset, fore aliquem tolerabilem statum civitatis. Cinna si concordiam cum Octavio confirmare voluisset, hominum in re publica sanitas remanere potuisset. proximo bello si aliquid de summa gravitate Pompeius, multum de cupiditate Caesar remisisset, et pacem stabilem et aliquam rem publicam nobis habere licuisset. hoc vero quid est? cum Antoniis pax potest esse? cum Censorino, Ventidio, Trebellio, Bestia, Nucula, Munatio, Lentone, Saxa? exempli causa paucos nominavi: genus infinitum immanitatemque ipsi cernitis reliquorum.\naddite illa naufragia Caesaris amicorum, Barbas Cassios, Barbatios, Polliones; addite Antoni conlusores et sodalis, Eutrapelum, Melam, Pontium, Caelium, Crassicium, Tironem, mustelam, Petusium: comitatum relinquo, duces nomino. huc accedunt alaudae ceterique veterani, seminarium iudicum decuriae tertiae, qui suis rebus exhaustis, beneficiis Caesaris devoratis, fortunas nostras concupiverunt.\nO fidam dexteram Antoni qua ille plurimos civis trucidavit, o ratum religiosumque foedus quod cum Antoniis fecerimus! hoc si Marcus violare conabitur, Luci eum sanctitas a scelere revocabit. illis locus si in hac urbe fuerit, ipsi urbi locus non erit. Ora vobis eorum ponite ante oculos et maxime Antoniorum; incessum, aspectum, voltum, spiritum, latera tegentis alios, alios praegredientis amicos. quem vini anhelitum, quas contumelias fore censetis minasque verborum! Nisi forte eos pax ipsa leniet maximeque, cum in hunc ordinem venerint, salutabunt benigne, comiter appellabunt unum quemque nostrum.\nnon recordamini, per deos immortalis! quas in eos sententias dixeritis? Acta M. Antoni rescidistis; leges refixistis; per vim et contra auspicia latas decrevistis; totius Italiae dilectus excitavistis; conlegam et scelerum socium omnium hostem iudicavistis. cum hoc quae pax potest esse? Hostis si esset externus, id ipsum vix talibus factis, sed posset aliquo modo. Maria, montes, regionum magnitudines interessent; odisses eum quem non videres. hi in oculis haerebunt et, cum licebit, in faucibus; quibus enim saeptis tam immanis beluas continebimus? at incertus exitus belli. est omnino fortium virorum, quales vos esse debetis, virtutem praestare—tantum enim possunt— fortunae culpam non extimescere.\nsed quoniam ab hoc ordine non fortitudo solum verum etiam sapientia postulatur—quamquam vix videntur haec posse seiungi, seiungamus tamen—fortitudo dimicare iubet, iustum odium incendit, ad confligendum impellit, vocat ad periculum: quid sapientia? cautioribus utitur consiliis, in posterum providet, est omni ratione tectior. quid igitur censet? parendum est enim atque id optimum iudicandum quod sit sapientissime constitutum. si hoc praecipit ne quid vita existimem antiquius, ne decernam capitis periculo, fugiam omne discrimen, quaeram ex ea: ‘etiamne, si erit, cum id fecero, serviendum?’ si adnuerit, ne ego sapientiam istam, quamvis sit erudita, non audiam. sin responderit: ‘tu vero ita vitam corpusque servato, ita fortunas, ita rem familiarem, ut haec libertate posteriora ducas itaque his uti velis, si libera re publica possis, nec pro his libertatem, sed pro libertate haec proicias tamquam pignora iniuriae,’ tum sapientiae vocem audire videar eique uti deo paream.\nitaque si receptis illis esse possumus liberi, vincamus odium pacemque patiamur; sin otium incolumibus eis esse nullum potest, laetemur decertandi oblatam esse fortunam. aut enim interfectis illis fruemur victrice re publica aut oppressi—quod omen avertat Iuppiter!—si non spiritu, at virtutis laude vivemus.\nat enim nos M. Lepidus, imperator iterum, pontifex maximus, optime proximo civili bello de re publica meritus, ad pacem adhortatur. nullius apud me, patres conscripti, auctoritas maior est quam M. Lepidi vel propter ipsius virtutem vel propter familiae dignitatem. accedunt eodem multa privata magna eius in me merita, mea quaedam officia in illum. maximum vero eius beneficium numero quod hoc animo in rem publicam est, quae mihi vita mea semper fuit carior.\nnam cum Magnum Pompeium, clarissimum adulescentem, praestantissimi viri filium, auctoritate adduxit ad pacem remque publicam sine armis maximo civilis belli periculo liberavit, tum me eius beneficio plus quam pro virili parte obligatum puto. itaque et honores ei decrevi quos potui amplissimos, in quibus mihi vos estis adsensi, nec umquam de illo et sperare optime et loqui destiti. Magnis et multis pignoribus M. Lepidum res publica inligatum tenet. summa nobilitas est, omnes honores, amplissimum sacerdotium, plurima urbis ornamenta, ipsius, fratris maiorumque monumenta; probatissima uxor, optatissimi liberi, res familiaris cum ampla tum casta a cruore civili. nemo ab eo civis violatus, multi eius beneficio et misericordia liberati. talis igitur vir et civis opinione labi potest, voluntate a re publica dissidere nullo pacto potest. pacem volt M.\nLepidus. praeclare, si talem potest efficere qualem nuper effecit, qua pace Cn. Pompei filium res publica aspiciet suoque sinu complexuque recipiet, neque solum illum, sed cum illo se ipsam sibi restitutam putabit. haec causa fuit cur decerneretis statuam in rostris cum inscriptione praeclara, cur absenti triumphum. quamquam enim magnas res bellicas gesserat et triumpho dignas, non erat tamen ei tribuendum quod nec L. Aemilio nec Aemiliano Scipioni nec superiori Africano nec Mario nec Pompeio, qui maiora bella gesserunt, sed quod silentio bellum civile confecerat, cum primum licuit, honores in eum maximos contulistis.\nexistimasne igitur, M. Lepide, qualem Pompeium res publica habitura sit civem, talis futuros in re publica Antonios? in altero pudor, gravitas, moderatio, integritas; in illis—et cum hos compello, praetereo animo ex grege latrocini neminem—libidines, scelera, ad omne facinus immanis audacia. deinde vos obsecro, patres conscripti, quis hoc vestrum non videt quod Fortuna ipsa quae dicitur caeca vidit? salvis enim actis Caesaris quae concordiae causa defendimus Pompeio sua domus patebit, eamque non minoris quam emit Antonius redimet; redimet, inquam, Cn. Pompei domum filius. O rem acerbam! sed haec satis diu multumque defleta sunt. decrevistis tantam pecuniam Pompeio quantam ex bonis patriis in praedae dissipatione inimicus victor redegisset.\nsed hanc mihi dispensationem pro paterna necessitudine et coniunctione deposco: redimet hortos, aedis, urbana quaedam quae possidet Antonius. nam argentum, vestem, supellectilem, vinum amittet aequo animo, quae ille helluo dissipavit. Albanum, Formianum a Dolabella recuperabit; etiam ab Antonio Tusculanum; eique qui nunc Mutinam oppugnant, D. Brutum obsident, de Falerno Anseres depellantur. sunt alii plures fortasse, sed mea memoria dilabuntur. ego etiam eos dico qui hostium numero non sunt Pompeianas possessiones quanti emerint filio reddituros.\nsatis inconsiderati fuit, ne dicam audacis, rem ullam ex illis attingere; retinere vero quis poterit clarissimo domino restituto? an is non reddet qui domini patrimonium circumplexus quasi thesaurum draco, Pompei servus, libertus Caesaris, agri Lucani possessiones occupavit? atque illud septiens miliens quod adulescenti, patres conscripti, spopondistis, ita discribetur ut videatur a vobis Cn. Pompei filius in patrimonio suo conlocatus. haec senatus: reliqua populus Romanus in ea familia quam vidit amplissimam persequetur, in primis paternum auguratus locum, in quem ego eum, ut quod a patre accepi filio reddam, mea nominatione cooptabo. Vtrum igitur augurem Iuppiter optimus maximus cuius interpretes internuntiique constituti sumus, utrum populus Romanus libentius sanciet, Pompeiumne an Antonium? mihi quidem numine deorum immortalium videtur hoc fortuna voluisse ut actis Caesaris firmis ac ratis Cn. Pompei filius posset et dignitatem et fortunas patrias recuperare.\nac ne illud quidem silentio, patres conscripti, praetereundum puto quod clarissimi viri legati, L. Paulus, Q. Thermus, C. Fannius, quorum habetis cognitam voluntatem in rem publicam eamque perpetuam atque constantem, nuntiant se Pompei conveniendi causa divertisse Massiliam eumque cognovisse paratissimo animo ut cum suis copiis iret ad Mutinam, ni vereretur ne veteranorum animos offenderet. est vero eius patris filius qui sapienter faciebat non minus multa quam fortiter. itaque intellegitis et animum ei praesto fuisse nec consilium defuisse. atque etiam hoc M. Lepido providendum est ne quid adrogantius quam eius mores ferunt facere videatur.\nsi enim nos exercitu terret, non meminit illum exercitum senatus populique Romani atque universae rei publicae esse, non suum. at uti potest pro suo. quid tum? omniane bonis viris quae facere possunt facienda sunt, etiamne si turpia, si perniciosa erunt, si facere omnino non licebit? quid autem turpius aut foedius aut quod minus deceat quam contra senatum, contra civis, contra patriam exercitum ducere? quid vero magis vituperandum quam id facere quod non liceat? licet autem nemini contra patriam ducere exercitum; si quidem licere id dicimus quod legibus, quod more maiorum institutisque conceditur. neque enim, quod quisque potest, id ei licet, nec, si non obstatur, propterea etiam permittitur. tibi enim exercitum, Lepide, tam quam maioribus tuis patria pro se dedit. hoc tu arcebis hostem, finis imperi propagabis: senatui populoque Romano parebis, si quam ad aliam rem te forte traduxerit.\nhaec si cogitas, es M. Lepidus, pontifex maximus, M. Lepidi, pontificis maximi, pronepos; sin hominibus tantum licere iudicas quantum possunt, vide ne alienis exemplis eisque recentibus uti quam et antiquis et domesticis malle videare. quod si auctoritatem interponis sine armis, magis equidem laudo, sed vide ne hoc ipsum non sit necesse. quamquam enim est tanta in te auctoritas quanta debet in homine nobilissimo, tamen senatus se ipse non contemnit, nec vero fuit umquam gravior, constantior, fortior. incensi omnes rapimur ad libertatem recuperandam; non potest ullius auctoritate tantus senatus populique Romani ardor exstingui; odimus, irati pugnamus, extorqueri manibus arma non possunt; receptui signum aut revocationem a bello audire non possumus; speramus optima, pati vel difficillima malumus quam servire.\nCaesar confecit invictum exercitum; duo fortissimi consules adsunt cum copiis; L. Planci, consulis designati, varia et magna auxilia non desunt; in D. Bruti salute certatur; unus furiosus gladiator cum taeterrimorum latronum manu contra patriam, contra deos penatis, contra aras et focos, contra quattuor consules gerit bellum. huic cedamus, huius condiciones audiamus, cum hoc pacem fieri posse credamus?\nat periculum est ne opprimamur. non metuo ne is qui suis amplissimis fortunis nisi nobis salvis frui non potest prodat salutem suam. bonos civis primum natura efficit, adiuvat deinde fortuna. omnibus enim bonis expedit salvam esse rem publicam. sed in eis qui fortunati sunt magis id apparet.\nquis fortunatior Lepido, ut ante dixi, quis eodem sanior? vidit eius maestitiam atque lacrimas populus Romanus Lupercalibus; vidit quam abiectus, quam confectus esset, cum Caesari diadema imponens Antonius servum se illius quam conlegam esse malebat. qui si reliquis flagitiis et sceleribus abstinere potuisset, tamen unum ob hoc factum dignum illum omni poena putarem. nam si ipse servire poterat, nobis dominum cur imponebat? et si eius pueritia pertulerat libidines eorum qui erant in eum tyranni, etiamne in nostros liberos dominum et tyrannum comparabat? itaque illo interfecto qualem in nos eum esse voluit, talis ipse in ceteros exstitit.\nqua enim in barbaria quisquam tam taeter, tam crudelis tyrannus quam in hac urbe armis barbarorum stipatus Antonius? Caesare dominante veniebamus in senatum, si non libere, at tamen tuto. hoc archipirata—quid enim dicam tyranno?—haec subsellia ab Ituraeis occupabantur. prorupit subito Brundisium ut inde agmine quadrato ad urbem accederet; lautissimum oppidum nunc municipum honestissimorum, quondam colonorum, Suessam fortissimorum militum sanguine implevit; Brundisi in sinu non modo avarissimae, sed etiam crudelissimae uxoris delectos Martiae legionis centuriones trucidavit. Inde se quo furore, quo ardore ad urbem, id est ad caedem optimi cuiusque rapiebat! quo tempore di ipsi immortales praesidium improvisum nec opinantibus nobis obtulerunt.\nCaesaris enim incredibilis ac divina virtus latronis impetus crudelis ac furibundos retardavit: quem tamen ille demens laedere se putabat edictis, ignorans quaecumque falso diceret in sanctissimum adulescentem, ea vere recidere in memoriam pueritiae suae. ingressus urbem est quo comitatu vel potius agmine, cum dextra sinistra, gemente populo Romano, minaretur dominis, notaret domos, divisurum se urbem palam suis polliceretur. Eoque ipso die innumerabilia senatus consulta fecit, quae quidem omnia citius delata quam scripta sunt. rediit ad milites; ibi pestifera illa Tiburi contio. Inde ad urbem cursus; senatus in Capitolium; parata de circumscribendo adulescente sententia consularis, cum repente—nam Martiam legionem Albae consedisse sciebat—adfertur ei de quarta nuntius. quo perculsus abiecit consilium referendi ad senatum de Caesare: egressus est non viis, sed tramitibus paludatus.\nex eo non iter, sed cursus et fuga in Galliam. Caesarem sequi arbitrabatur cum legione Martia, cum quarta, cum veteranis, quorum ille nomen prae metu ferre non poterat, eique in Galliam penetranti D. se Brutus obiecit, qui se totius belli fluctibus circumiri quam illum aut regredi aut progredi maluit, Mutinamque illi exsultanti tamquam frenos furoris iniecit. quam cum operibus munitionibusque saepsisset nec eum coloniae florentissimae dignitas neque consulis designati maiestas a parricidio deterreret, tum me— testor et vos et populum Romanum et omnis deos qui huic urbi praesident—invito et repugnante legati missi tres consulares ad latronum et gladiatorum ducem.\nquis tam barbarus umquam, tam immanis, tam ferus? non audivit, non respondit; neque eos solum praesentis sed multo magis nos a quibus illi erant missi sprevit et pro nihilo putavit. postea quod scelus, quod facinus parricida non edidit? circumsedet colonos nostros, exercitum populi Romani, imperatorem, consulem designatum; agros divexat civium optimorum; hostis taeterrimus omnibus bonis cruces ac tormenta minitatur. cum hoc, M. Lepide, pax esse quae potest? cuius ne supplicio quidem ullo satiari videtur posse res publica.\nquod si quis adhuc dubitare potuit quin nulla societas huic ordini populoque Romano cum illa importunissima belua posset esse, desinet profecto dubitare his cognitis litteris quas mihi missas ab Hirtio consule modo accepi. eas dum recito dumque de singulis sententiis breviter disputo, velim, patres conscripti, ut adhuc fecistis, me attente audiatis. ‘Antonius Hirtio et Caesari.’ neque se imperatorem neque Hirtium consulem nec pro praetore Caesarem. satis hoc quidem scite: deponere alienum nomen ipse maluit quam illis suum reddere. ‘cognita morte C. Treboni non plus gavisus sum quam dolui.’ videte quid se gavisum, quid doluisse dicat: facilius de pace deliberabitis. ‘dedisse poenas sceleratum cineri atque ossibus clarissimi viri et apparuisse numen deorum intra finem anni vertentis aut iam soluto supplicio parricidi aut impendente laetandum est.’ O Spartace! quem enim te potius appellem, cuius propter nefanda scelera tolerabilis videtur fuisse Catilina? laetandum esse ausus es scribere Trebonium dedisse poenas? sceleratum Trebonium? quo scelere, nisi quod te Idibus Martiis a debita tibi peste seduxit?\nage, hoc laetaris: videamus quid moleste feras. ‘A senatu iudicatum hostem populi Romani Dolabellam eo quod sicarium occiderit, et videri cariorem rei publicae filium scurrae quam C. Caesarem, patriae parentem, ingemiscendum est.’ quid ingemiscis? hostem Dolabellam? quid? te non intellegis dilectu tota Italia habito, consulibus missis, Caesare ornato, sagis denique sumptis hostem iudicatum? quid est autem, scelerate, quod gemas hostem Dolabellam iudicatum a senatu? quem tu ordinem omnino esse nullum putas, sed eam tibi causam belli gerendi proponis ut senatum funditus deleas, reliqui boni et locupletes omnes summum ordinem subsequantur. at scurrae filium appellat. quasi vero ignotus nobis fuerit splendidus eques Romanus, Treboni pater. is autem humilitatem despicere audet cuiusquam qui ex Fadia sustulerit liberos.\n'acerbissimum vero est te, A. Hirti, ornatum beneficiis Caesaris et talem ab eo relictum qualem ipse miraris.’ equidem negare non possum a Caesare Hirtium ornatum, sed illa ornamenta in virtute et in industria posita lucent. tu vero qui te ab eodem Caesare ornatum negare non potes, quid esses, si tibi ille non tam multa tribuisset? ecquo te tua virtus provexisset, ecquo genus? in lustris, popinis, alea, vino tempus aetatis omne consumpsisses, ut faciebas, cum in gremiis mimarum mentum mentemque deponeres. ‘et te, o puer.’ puerum appellat quem non modo virum sed etiam fortissimum virum sensit et sentiet. est istuc quidem nomen aetatis, sed ab eo minime usurpandum qui suam amentiam puero praebet ad gloriam. ‘qui omnia nomini debes.’ debet vero solvitque praeclare.\nsi enim ille patriae parens, ut tu appellas—ego quid sentiam videro— cur non hic parens verior a quo certe vitam habemus e tuis facinerosissimis manibus ereptam? ‘id agere ut iure deminutus sit Dolabella?’ turpem vero actionem, qua defenditur amplissimi auctoritas ordinis contra crudelissimi gladiatoris amentiam! ‘et ut venefica haec liberetur obsidione?’ veneficam audes appellare eum virum qui tuis veneficiis remedia invenit? quem ita obsides, nove Hannibal aut si quis acutior imperator fuit, ut te ipse obsideas neque te istinc, si cupias, possis explicare. recesseris: undique omnes insequentur; manseris: haerebis. nimirum recte veneficam appellas a quo tibi praesentem pestem vides comparatam. ‘Vt quam potentissimus sit Cassius atque Brutus!'\nputes Censorinum dicere aut Ventidium aut etiam ipsos Antonios. cur autem nolint potentis esse non modo optimos et nobilissimos viros sed secum etiam in rei publicae defensione coniunctos? ‘nimirum eodem modo haec aspicitis ut priora.’ quae tandem? ‘castra Pompei senatum appellatis.’ an vero tua castra potius senatum appellaremus? in quibus tu es videlicet consularis cuius totus consulatus est ex omni monumentorum memoria evolsus; duo praetores sine causa diffisi se aliquid habituros— nos enim Caesaris beneficia defendimus—praetorii Philadelphus Annius et innocens Gallius; aedilicii, corycus laterum et vocis meae Bestia, et fidei patronus, fraudator creditorum Trebellius, et homo dirutus aere Q. Caelius, columenque amicorum Antoni Cotyla Varius, quem Antonius deliciarum causa loris in convivio caedi iubebat a servis publicis; vii virales Lento, Nucula; tum deliciae atque amores populi Romani L. Antonius; tribuni primum duo designati, Tullus Hostilius qui suo iure in porta nomen inscripsit qua, cum prodere imperatorem suum non potuisset, reliquit; alter est designatus Insteius nescio qui fortis, ut aiunt, latro; quem tamen temperantem fuisse ferunt Pisauri balneatorem.\nsequuntur alii tribunicii, T. Plancus in primis: qui si senatum dilexisset, numquam curiam incendisset. quo scelere damnatus in eam urbem rediit armis, unde excesserat legibus. sed hoc ei commune cum pluribus sui similibus. illud tamen non verum in hoc Planco quod proverbi loco dici solet, perire eum non posse, nisi ei crura fracta essent. fracta sunt et vivit. hoc tamen, ut alia multa, Aquilae referatur acceptum. est etiam ibi Decius, ab illis, ut opinor, Muribus Deciis; itaque Caesaris munera arrosit: Deciorum quidem multo intervallo per hunc praeclarum virum memoria renovata est. Saxam vero Decidium praeterire qui possum, hominem deductum ex ultimis gentibus, ut eum tribunum plebis videremus quem civem numquam videramus?\nest quidem alter Saserna: sed omnes tamen tantam habent similitudinem inter se ut in eorum praenominibus errem. nec vero Extitius, Philadelphi frater, quaestor, praetermittendus est, ne, si de clarissimo adulescente siluero, invidisse videar Antonio. est etiam Asinius quidam senator voluntarius, lectus ipse a se. apertam curiam vidit post Caesaris mortem: mutavit calceos; pater conscriptus repente factus est. non novi Sex. Albesium, sed tamen neminem tam maledicum offendi qui illum negaret dignum Antoni senatu. arbitror me aliquos praeterisse; de eis tamen qui occurrebant tacere non potui. hoc igitur fretus senatu Pompeianum senatum despicit, in quo decem fuimus consulares: qui si omnes viverent, bellum omnino hoc non fuisset; auctoritati cessisset audacia.\nsed quantum praesidi fuerit in ceteris, hinc intellegi potest quod ego unus relictus ex multis contudi et fregi adiuvantibus vobis exsultantis praedonis audaciam. quod si non fortuna nobis modo eripuisset Ser. Sulpicium eiusque conlegam ante, M. Marcellum—quos civis, quos viros!—si duo consules, amicissimos patriae, simul ex Italia eiectos, si L. Afranium, summum ducem, si P. Lentulum, civem cum in ceteris rebus tum in salute mea singularem, si M. Bibulum cuius est in rem publicam semper merito laudata constantia, si L. Domitium, praestantissimum civem, si Appium Claudium, pari nobilitate et voluntate praeditum, si P. Scipionem, clarissimum virum maiorumque suorum simillimum, res publica tenere potuisset, certe eis consularibus non esset Pompeianus despiciendus senatus.\nVtrum igitur aequius, utrum melius rei publicae fuit Cn. Pompeium an sectorem Cn. Pompei vivere Antonium? qui vero praetorii! quorum princeps M. Cato idemque omnium gentium virtute princeps. quid reliquos clarissimos viros commemorem? Nostis omnis. magis vereor ne longum me in enumerando quam ne ingratum in praetereundo putetis. qui aedilicii, qui tribunicii, qui quaestorii! quid multa? talis senatorum et dignitas et multitudo fuit ut magna excusatione opus eis sit qui in illa castra non venerunt. nunc reliqua attendite. 'victum Ciceronem ducem habuistis.’ eo libentius ‘ducem’ audio quod certe ille dicit invitus; nam de victo nihil laboro. fatum enim meum est sine re publica nec vinci posse nec vincere. ‘Macedoniam munitis exercitibus.’ et quidem fratri tuo qui a vobis nihil degenerat extorsimus. ‘Africam commisistis Varo bis capto.’ hic cum Gaio fratre putat se litigare. ‘in Syriam Cassium misistis.’ non igitur sentis huic causae orbem terrae patere, te extra munitiones tuas vestigium ubi imprimas non habere? ‘Cascam tribunatum gerere passi estis.’ quid ergo?\nut Marullum, ut Caesetium a re publica removeremus eum per quem ut neque idem hoc posthac neque multa eius modi accidere possent consecuti sumus? ‘vectigalia Iuliana Lupercis ademistis.’ Lupercorum mentionem facere audet? neque illius diei memoriam perhorrescit quo ausus est obrutus vino, unguentis oblitus, nudus gementem populum Romanum ad servitutem cohortari? ‘veteranorum colonias, deductas lege senatus consulto sustulistis.’ nos sustulimus an contra lege comitiis centuriatis lata sanximus? vide ne tu veteranos, etiam eos qui erant perditi, perdideris in eumque locum deduxeris ex quo ipsi iam sentiunt se numquam exituros.\n'Massiliensibus iure belli adempta reddituros vos pollicemini.’ nihil disputo de iure belli—magis facilis disputatio est quam necessaria— illud tamen animadvertite, patres conscripti, quam sit huic rei publicae natus hostis Antonius, qui tanto opere eam civitatem oderit quam scit huic rei publicae semper fuisse amicissimam. 'neminem Pompeianum qui vivat teneri lege Hirtia dictitatis.’ quis, quaeso, iam legis Hirtiae mentionem facit? cuius non minus arbitror latorem ipsum quam eos de quibus lata est paenitere. omnino mea quidem sententia legem illam appellare fas non est; et, ut sit lex, non debemus illam Hirti legem putare. ‘Apuleiana pecunia Brutum subornastis.’ quid? si omnibus suis copiis excellentem virum res publica armasset, quem tandem bonum paeniteret? nec enim sine pecunia exercitum alere nec sine exercitu fratrem tuum capere potuisset.\n'securi percussos Petraeum et Menedemum, civitate donatos et hospites Caesaris, laudastis.’ non laudavimus quod ne audivimus quidem. valde enim nobis in tanta perturbatione rei publicae de duobus nequissimis Graeculis cogitandum fuit. ‘Theopompum, nudum, vi expulsum a Trebonio, confugere Alexandream neglexistis.’ Magnum crimen senatus! de Theopompo, summo homine, negleximus, qui ubi terrarum sit, quid agat, vivat denique an mortuus sit, quis aut scit aut curat? ‘Ser. Galbam eodem pugione succinctum in castris videtis.’ nihil tibi de Galba respondeo, fortissimo et constantissimo civi: coram aderit; praesens et ipse et ille quem insimulas pugio respondebit. ‘milites aut meos aut veteranos contraxistis tamquam ad exitium eorum qui Caesarem occiderant: et eosdem nec opinantis ad quaestoris sui aut imperatoris aut commilitonum suorum pericula impulistis.’ scilicet verba dedimus, decepimus: ignorabat legio Martia, quarta, nesciebant veterani quid ageretur; non illi senatus auctoritatem, non libertatem populi sequebantur: Caesaris mortem ulcisci volebant, quam omnes fatalem fuisse arbitrabantur; te videlicet salvum, beatum, florentem esse cupiebant.\nO miser cum re, tum hoc ipso quod non sentis quam miser sis! sed maximum crimen audite. ‘denique quid non aut probastis aut fecistis quod faciat, si reviviscat'—quis? credo enim, adferet aliquod scelerati hominis exemplum—'Cn. Pompeius ipse?’ O nos turpis, si quidem Cn. Pompeium imitati sumus! ‘aut filius eius, si modo possit.’ poterit, mihi crede: nam paucis diebus et in domum et in hortos paternos immigrabit. ‘postremo negatis pacem fieri posse, nisi aut emisero Brutum aut frumento iuvero.’ Alii istuc negant: ego vero, ne si ista quidem feceris, umquam tecum pacem huic civitati futuram puto. ‘quid? hoc placetne veteranis istis? quibus adhuc omnia integra sunt.’ nihil vidi tam integrum quam ut oppugnare imperatorem incipiant quem tanto studio consensuque oderint.\n'quos iam vos adsentationibus et venenatis muneribus venistis depravaturi.’ an corrupti sunt quibus persuasum sit foedissimum hostem iustissimo bello persequi? ‘at militibus inclusis opem fertis. nihil moror eos salvos esse et ire quo libet, si tantum modo patiuntur perire eum qui meruit.’ quam benigne! denique usi liberalitate Antoni milites imperatorem reliquerunt et se ad hostem metu perterriti contulerunt: per quos si non stetisset, non Dolabella prius imperatori suo quam Antonius etiam conlegae parentasset.\n'Concordiae factam esse mentionem scribitis in senatu et legatos esse consularis quinque. difficile est credere, eosque qui me praecipitem egerint, aequissimas condiciones ferentem et tamen ex his aliquid remittere cogitantem, putare aliquid moderate aut humane esse facturos. vix etiam veri simile est, qui iudicaverint hostem Dolabellam ob rectissimum facinus, eosdem nobis parcere posse idem sentientibus.’ Parumne videtur omnium facinorum sibi cum Dolabella societatem initam confiteri? nonne cernitis ex uno fonte omnia scelera manare? ipse denique fatetur, hoc quidem satis acute, non posse eos qui hostem Dolabellam iudicaverint ob rectissimum facinus—ita enim videtur Antonio—sibi parcere idem sentienti.\nquid huic facias qui hoc litteris memoriaeque mandarit, ita sibi convenisse cum Dolabella ut ille Trebonium et, si posset, etiam Brutum, Cassium, discruciatos necaret, eadem ipse inhiberet supplicia nobis? O conservandus civis cum tam pio iustoque foedere! is etiam queritur condiciones suas repudiatas, aequas quidem et verecundas, ut haberet Galliam ultimam, aptissimam ad bellum renovandum instruendumque provinciam; ut alaudae in tertia decuria iudicarent, id est ut perfugium scelerum esset quam turpissimis rei publicae sordibus; ut acta sua rata essent, cuius nullum remanet consulatus vestigium. cavebat etiam L. Antonio, qui fuerat aequissimus agri privati et publici decempedator, Nucula et Lentone conlega.\n'quam ob rem vos potius animadvertite utrum sit elegantius et partibus utilius Treboni mortem persequi an Caesaris, et utrum sit aequius concurrere nos quo facilius reviviscat Pompeianorum causa totiens iugulata, an consentire ne ludibrio simus inimicis.’ si esset iugulata, numquam exsurgeret: quod tibi tuisque contingat. ‘Vtrum’ inquit ‘elegantius.’ atqui hoc bello de elegantia quaeritur!\n'et partibus utilius.â€™ partes, furiose, dicuntur in foro, in curia. bellum contra patriam nefarium suscepisti; oppugnas Mutinam, circumsedes consulem designatum; bellum contra te duo consules gerunt cumque eis pro praetore Caesar; cuncta contra te Italia armata est. istas tu partis potius quam a populo Romano defectionem vocas? potiusne Treboni mortem quam Caesaris persequimur. Treboni satis persecuti sumus hoste iudicato Dolabella; Caesaris mors facillime defenditur oblivione et silentio. sed videte quid moliatur. cum mortem Caesaris ulciscendam putat, mortem proponit non eis solum qui illam rem gesserunt sed eis etiam si qui non moleste tulerunt.\n'quibus, utri nostrum ceciderint, lucro futurum est, quod spectaculum adhuc ipsa Fortuna vitavit, ne videret unius corporis duas acies lanista Cicerone dimicantis: qui usque eo felix est ut isdem ornamentis deceperit vos quibus deceptum Caesarem gloriatus est.’ pergit in me maledicta dicere, quasi vero ei pulcherrime priora processerint: quem ego inustum verissimis maledictorum notis tradam hominum memoriae sempiternae. ego lanista? et quidem non insipiens: deteriores enim iugulari cupio, meliores vincere. ‘Vtri ceciderint,’ scribit ‘lucro nobis futurum.'\nO praeclarum lucrum, cum te victore—quod di omen avertant!—beata mors eorum futura sit qui e vita excesserint sine tormentis. A me ‘deceptos’ ait ‘isdem ornamentis’ Hirtium et Caesarem. quod, quaeso, adhuc a me est tributum Hirtio ornamentum? nam Caesari plura et maiora debentur. deceptum autem patrem a me dicere audes? tu, tu, inquam, illum occidisti Lupercalibus: cuius, homo ingratissime, flaminium cur reliquisti? sed iam videte magni et clari viri admirabilem gravitatem atque constantiam:\n'mihi quidem constat nec meam contumeliam nec meorum ferre, nec deserere partis quas Pompeius odivit nec veteranos sedibus suis moveri pati nec singulos ad cruciatum trahi nec fallere fidem quam dedi Dolabellae.’ omitto alia: fidem Dolabellae, sanctissimi viri, deserere homo pius non potest. quam fidem? an optimi cuiusque caedis, urbis et Italiae partitionis, vastandarum diripiendarumque provinciarum? nam quid erat aliud quod inter Antonium et Dolabellam, impurissimos parricidas, foedere et fide sanciretur?\n'nec Lepidi societatem violare, piissimi hominis.’ tibi cum Lepido societas aut cum ullo, non dicam bono civi, sicut ille est, sed homine sano? id agis ut Lepidum aut impium aut insanum existimari velis. nihil agis—quamquam adfirmare de altero difficile est—de Lepido praesertim, quem ego metuam numquam; bene sperabo, dum licebit. revocare te a furore Lepidus voluit, non adiutor esse dementiae. tu porro ne pios quidem, sed piissimos quaeris et, quod verbum omnino nullum in lingua Latina est, id propter tuam divinam pietatem novum inducis.\n'nec Plancum prodere participem consiliorum.’ Plancum participem? cuius memorabilis ac divina virtus lucem adfert rei publicae—nisi forte eum subsidio tibi venire arbitraris cum fortissimis legionibus, maximo equitatu peditatuque Gallorum—quique, nisi ante eius adventum rei publicae poenas dederis, ipse huius belli feret principatum. quamquam enim prima praesidia utiliora rei publicae sunt, tamen extrema sunt gratiora.\nsed iam se conligit et ad extremum incipit philosophari: ‘si me rectis sensibus euntem di immortales, ut spero, adiuverint, vivam libenter. sin autem me aliud fatum manet, praecipio gaudia suppliciorum vestrorum. namque si victi Pompeiani tam insolentes sunt, victores quales futuri sint vos potius experiemini.’ praecipias licet gaudia: non enim tibi cum Pompeianis, sed cum universa re publica bellum est. omnes te di homines, summi medii infimi, cives peregrini, viri mulieres, liberi servi oderunt. sensimus hoc nuper falso nuntio; vero prope diem sentiemus. quae si tecum ipse recolueris, aequiore animo et maiore consolatione moriere.\n'denique summa iudici mei spectat huc ut meorum iniurias ferre possim, si aut oblivisci velint ipsi fecisse aut ulcisci parati sunt una nobiscum Caesaris mortem.â€™ hac Antoni sententia cognita dubitaturumne A. Hirtium aut C. Pansam consules putatis quin ad Antonium transeant, Brutum obsideant, Mutinam expugnare cupiant? quid de Pansa et Hirtio loquor? Caesar, singulari pietate adulescens, poteritne se tenere quin D. Bruti sanguine poenas patrias persequatur? itaque fecerunt ut his litteris lectis ad munitiones propius accederent. quo maior adulescens Caesar, maioreque deorum immortalium beneficio rei publicae natus est, qui nulla specie paterni nominis nec pietate abductus umquam est et intellegit maximam pietatem conservatione patriae contineri.\nquod si partium certamen esset, quarum omnino nomen exstinctum est, Antoniusne potius et Ventidius partis Caesaris defenderent quam primum Caesar, adulescens summa pietate et memoria parentis sui, deinde Pansa et Hirtius, qui quasi cornua duo tenuerunt Caesaris tum cum illae vere partes vocabantur? hae vero quae sunt partes, cum alteris senatus auctoritas, populi Romani libertas, rei publicae salus proposita sit, alteris caedes bonorum, urbis Italiaeque partitio? veniamus aliquando ad clausulam. ‘legatos venire non credo.’ bene me novit, reliqui veniant, proposito praesertim exemplo Dolabellae. sanctiore erunt, credo, iure legati quam duo consules contra quos arma fert, quam Caesar cuius patris flamen est, quam consul designatus quem oppugnat, quam Mutina quam obsidet, quam patria cui igni ferroque minitatur.\n'cum venerint, quae postulant cognoscam.â€™ quin tu abis in malam pestem malumque cruciatum? ad te quisquam veniat nisi Ventidi similis? Oriens incendium qui restinguerent summos viros misimus; repudiasti: nunc in tantam flammam tamque inveteratam mittamus, cum locum tibi reliquum non modo ad pacem sed ne ad deditionem quidem feceris?\nhanc ego epistulam, patres conscripti, non quo illum dignum putarem, recitavi, sed ut confessionibus ipsius omnia patefacta eius parricidia videretis.\ncum hoc pacem M. Lepidus, vir ornatissimus omnibus et virtutis et fortunae bonis, si haec videret, aut vellet aut fieri posse arbitraretur? ‘prius undis flamma,’ ut ait poeta nescio quis, prius denique omnia quam aut cum Antoniis res publica aut cum re publica Antonii redeant in gratiam. monstra quaedam ista et portenta sunt et prodigia rei publicae. moveri sedibus huic urbi melius est atque in alias, si fieri possit, terras demigrare, unde Antoniorum ‘nec facta nec nomen audiat,’ quam illos, Caesaris virtute eiectos, Bruti retentos, intra haec moenia videre. optatissimum est vincere; secundum est nullum casum pro dignitate et libertate patriae non ferendum putare. quod reliquum est, non est tertium, sed postremum omnium, maximam turpitudinem suscipere vitae cupiditate.\nquae cum ita sint, de mandatis litterisque M. Lepidi, viri clarissimi, Servilio adsentior, et hoc amplius censeo, Magnum Pompeium, Gnaei filium, pro patris maiorumque suorum animo studioque in rem publicam suaque pristina virtute, industria, voluntate fecisse, quod suam eorumque quos secum haberet operam senatui populoque Romano pollicitus esset, eamque rem senatui populoque Romano gratam acceptamque esse, eique honori dignitatique eam rem fore. hoc vel coniungi cum hoc senatus consulto licet vel seiungi potest separatimque perscribi, ut proprio senatus consulto Pompeius conlaudatus esse videatur.\nsi, ut ex litteris quae recitatae sunt, patres conscripti, sceleratissimorum hostium exercitum caesum fusumque cognovi, sic, id quod et omnes maxime optamus et ex ea victoria quae parta est consecutum arbitramur, D. Brutum egressum iam Mutina esse cognossem, propter cuius periculum ad saga issemus, propter eiusdem salutem redeundum ad pristinum vestitum sine ulla dubitatione censerem. ante vero quam sit ea res quam avidissime civitas exspectat adlata, laetitia frui satis est maximae praeclarissimaeque pugnae; reditum ad vestitum confectae victoriae reservate.\nconfectio autem huius belli est D. Bruti salus. quae autem est ista sententia ut in hodiernum diem vestitus mutetur, deinde cras sagati prodeamus? nos vero cum semel ad eum quem cupimus optamusque vestitum redierimus, id agamus ut eum in perpetuum retineamus. nam hoc quidem cum turpe est, tum ne dis quidem immortalibus gratum, ab eorum aris ad quas togati adierimus, ad saga sumenda discedere.\natque animadverto, patres conscripti, quosdam huic favere sententiae quorum ea mens idque consilium est ut, cum videant gloriosissimum illum D. Bruto futurum diem quo die propter eius salutem redierimus, hunc ei fructum eripere cupiant, ne memoriae posteritatique prodatur propter unius civis periculum populum Romanum ad saga isse, propter eiusdem salutem redisse ad togas. tollite hanc: nullam tam pravae sententiae causam reperietis. vos vero, patres conscripti, conservate auctoritatem vestram, manete in sententia, tenete vestra memoria quod saepe ostendistis, huius totius belli in unius viri fortissimi et maximi vita positum esse discrimen.\nad D. Brutum liberandum legati missi principes civitatis qui illi hosti ac parricidae denuntiarent ut a Mutina discederet; eiusdem D. Bruti conservandi gratia consul sortitu ad bellum profectus A. Hirtius, cuius imbecillitatem valetudinis animi virtus et spes victoriae confirmavit; Caesar, cum exercitu per se comparato cum primum his pestibus rem publicam liberasset, ne quid postea sceleris oreretur profectus est ad eundem Brutum liberandum vicitque dolorem aliquem domesticum patriae caritate.\nquid C. Pansa egit aliud dilectibus habendis, pecuniis comparandis, senatus consultis faciendis gravissimis in Antonium, nobis cohortandis, populo Romano ad causam libertatis vocando, nisi ut D. Brutus liberaretur? A quo populus Romanus frequens ita salutem D. Bruti una voce depoposcit ut eam non solum commodis suis sed etiam necessitati victus anteferret. quod sperare nos quidem debemus, patres conscripti, aut inibi esse aut iam esse confectum: sed spei fructum rei convenit et evento reservari ne aut deorum immortalium beneficium festinatione praeripuisse aut vim fortunae stultitia contempsisse videamur.\nsed quoniam significatio vestra satis declarat quid hac de re sentiatis, ad litteras veniam quae sunt a consulibus et a pro praetore missae, si pauca ante quae ad ipsas litteras pertineant dixero. imbuti gladii sunt, patres conscripti, legionum exercituumque nostrorum vel madefacti potius duobus consulum, tertio Caesaris proelio. si hostium fuit ille sanguis, summa militum pietas: nefarium scelus, si civium. quo usque igitur is qui omnis hostis scelere superavit nomine hostis carebit? nisi mucrones etiam nostrorum militum tremere voltis dubitantis utrum in cive an in hoste figantur. supplicationem decernitis: hostem non appellatis.\ngratae vero nostrae dis immortalibus gratulationes erunt, gratae victimae, cum interfecta sit civium multitudo! ‘de improbis’ inquit ‘et audacibus.’ nam sic eos appellat clarissimus vir: quae sunt urbanarum maledicta litium, non inustae belli internecini notae. testamenta, credo, subiciunt aut eiciunt vicinos aut adulescentulos circumscribunt: his enim vitiis adfectos et talibus malos aut audacis appellare consuetudo solet.\nbellum inexpiabile infert quattuor consulibus unus omnium latronum taeterrimus; gerit idem bellum cum senatu populoque Romano; omnibus—quamquam ruit ipse suis cladibus—pestem, vastitatem, cruciatum, tormenta denuntiat: Dolabellae ferum et immane facinus quod nulla barbaria posset agnoscere, id suo consilio factum esse testatur; quaeque esset facturus in hac urbe, nisi eum hic ipse Iuppiter ab hoc templo atque moenibus reppulisset, declaravit in Parmensium calamitate, quos optimos viros honestissimosque homines, maxime cum auctoritate huius ordinis populique Romani dignitate coniunctos, crudelissimis exemplis interemit propudium illud et portentum, L. Antonius, insigne odium omnium hominum vel, si etiam di oderunt quos oportet, deorum.\nrefugit animus, patres conscripti, eaque dicere reformidat quae L. Antonius in Parmensium liberis et coniugibus effecerit. quas enim turpitudines Antonii libenter cum dedecore subierunt, easdem per vim laetantur aliis se intulisse. sed vis calamitosa est quam illis obtulerunt: libido flagitiosa qua Antoniorum oblita est vita. est igitur quisquam qui hostis appellare non audeat quorum scelere crudelitatem Carthaginiensium victam esse fateatur? qua enim in urbe tam immanis Hannibal capta quam in Parma surrepta Antonius? nisi forte huius coloniae et ceterarum in quas eodem est animo non est hostis putandus.\nsi vero coloniarum et municipiorum sine ulla dubitatione hostis est, quid tandem huius censetis urbis quam ille ad explendas egestates latrocini sui concupivit, quam iam peritus metator et callidus decempeda sua Saxa diviserat? recordamini, per deos immortalis! patres conscripti, quid hoc biduo timuerimus a domesticis hostibus rumoribus improbissimis dissipatis. quis liberos, quis coniugem aspicere poterat sine fletu? quis domum, quis tecta, quis larem familiarem? aut foedissimam mortem omnes aut miserabilem fugam cogitabant. haec a quibus timebantur, eos hostis appellare dubitamus? gravius si quis attulerit nomen, libenter adsentiar: hoc volgari contentus vix sum, leviore non utar.\nitaque cum supplicationes iustissimas ex eis litteris quae recitatae sunt decernere debeamus, Serviliusque decreverit, augebo omnino numerum dierum, praesertim cum non uni, sed tribus ducibus sint decernendae. sed hoc primum faciam ut imperatores appellem eos quorum virtute, consilio, felicitate maximis periculis servitutis atque interitus liberati sumus. etenim cui viginti his annis supplicatio decreta est ut non imperator appellaretur aut minimis rebus gestis aut plerumque nullis? quam ob rem aut supplicatio ab eo qui ante dixit decernenda non fuit aut usitatus honos pervolgatusque tribuendus eis quibus etiam novi singularesque debentur.\nan si quis Hispanorum aut Gallorum aut Threcum mille aut duo milia occidisset, illum hac consuetudine quae increbruit imperatorem appellaret senatus: tot legionibus caesis, tanta multitudine hostium interfecta—ita, inquam, hostium, quamvis hoc isti hostes domestici nolint—clarissimis ducibus supplicationum honorem tribuemus, imperatorium nomen adimemus? quanto enim honore, laetitia, gratulatione in hoc templum ingredi debent illi ipsi huius urbis liberatores, cum hesterno die propter eorum res gestas me ovantem et prope triumphantem populus Romanus in Capitolium domo tulerit, domum inde reduxerit?\nis enim demum est mea quidem sententia iustus triumphus ac verus, cum bene de re publica meritis testimonium a consensu civitatis datur. nam sive in communi gaudio populi Romani uni gratulabantur, magnum iudicium, sive uni gratias agebant, eo maius, sive utrumque, nihil magnificentius cogitari potest.\ntu igitur ipse de te? dixerit quispiam. equidem invitus, sed iniuriae dolor facit me praeter consuetudinem gloriosum. nonne satis est ab hominibus virtutis ignaris gratiam bene merentibus non referri? etiam in eos qui omnis suas curas in rei publicae salute defigunt, crimen et invidia quaeretur?\nscitis enim per hos dies creberrimum fuisse sermonem, me parilibus, qui dies hodie est, cum fascibus descensurum. in aliquem credo hoc gladiatorem aut latronem aut Catilinam esse conlatum, non in eum qui ne quid tale in re publica fieri posset effecerit. an vero ego qui Catilinam haec molientem sustulerim, everterim, adflixerim, ipse exstiterim repente Catilina? quibus auspiciis istos fascis augur acciperem, quatenus haberem, cui traderem? quemquamne fuisse tam sceleratum qui hoc fingeret, tam furiosum qui crederet? Vnde igitur ista suspicio vel potius unde iste sermo.\ncum, ut scitis, hoc triduo vel quadriduo tristis a Mutina fama manaret, inflati laetitia atque insolentia impii cives unum se in locum, ad illam curiam furiis potius suis quam rei publicae infelicem congregabant. ibi cum consilia inirent de caede nostra partirenturque inter se qui Capitolium, qui rostra, qui urbis portas occuparent, ad me concursum futurum civitatis putabant. quod ut cum invidia mea fieret et cum vitae etiam periculo, famam istam fascium dissipaverunt; fascis ipsi ad me delaturi fuerunt. quod cum esset quasi mea voluntate factum, tum in me impetus conductorum hominum quasi in tyrannum parabatur; ex quo caedes esset vestrum omnium consecuta. quae res patefecit, patres conscripti, sed suo tempore totius huius sceleris fons aperietur.\nitaque P. Apuleius, tribunus plebis, meorum omnium consiliorum periculorumque iam inde a consulatu meo testis, conscius, adiutor, dolorem ferre non potuit doloris mei: contionem habuit maximam populo Romano unum atque idem sentiente. in qua contione cum me pro summa nostra coniunctione et familiaritate liberare suspicione fascium vellet, una voce cuncta contio declaravit nihil esse a me umquam de re publica nisi optime cogitatum. post hanc habitam contionem duabus tribusve horis optatissimi nuntii et litterae venerunt: ut idem dies non modo iniquissima me invidia liberarit sed etiam celeberrima populi Romani gratulatione auxerit.\nhaec interposui, patres conscripti, non tam ut pro me dixerim—male enim mecum ageretur, si parum vobis essem sine defensione purgatus—quam ut quosdam nimis ieiuno animo et angusto monerem, id quod semper ipse fecissem, uti excellentium civium virtutem imitatione dignam, non invidia putarent. Magnus est in re publica campus, ut sapienter dicere M. Crassus solebat, multis apertus cursus ad laudem. Vtinam quidem illi principes viverent qui me post meum consulatum, cum eis ipse cederem, principem non inviti videbant! hoc vero tempore in tanta inopia constantium et fortium consularium quo me dolore adfici creditis, cum alios male sentire, alios nihil omnino curare videam, alios parum constanter in suscepta causa permanere sententiamque suam non semper utilitate rei publicae, sed tum spe tum timore moderari?\nquod si quis de contentione principatus laborat, quae nulla esse debet, stultissime facit, si vitiis cum virtute contendit; ut enim cursu cursus, sic in viris fortibus virtus virtute superatur. tu, si ego de re publica optime sentiam, ut me vincas, ipse pessime senties? aut, si ad me bonorum concursum fieri videbis, ad te improbos invitabis? nollem, primum rei publicae causa, deinde etiam dignitatis tuae. sed si principatus ageretur, quem numquam expetivi, quid tandem mihi esset optatius? ego enim malis sententiis vinci non possum, bonis forsitan possim et libenter.\nhaec populum Romanum videre, animadvertere, iudicare quidam moleste ferunt. poteratne fieri ut non proinde homines de quoque ut quisque mereretur iudicarent? Vt enim de universo senatu populus Romanus verissime iudicat nullis rei publicae temporibus hunc ordinem firmiorem aut fortiorem fuisse, sic de uno quoque nostrum et maxime qui hoc loco sententias dicimus sciscitantur omnes, avent audire quid quisque senserit: ita de quoque ut quemque meritum arbitrantur existimant.\nmemoria tenent me ante diem xiii. Kalendas Ianuarias principem revocandae libertatis fuisse; me ex Kalendis Ianuariis ad hanc horam invigilasse rei publicae; meam domum measque auris dies noctesque omnium praeceptis monitisque patuisse; meis litteris, meis nuntiis, meis cohortationibus omnis qui ubique essent ad patriae praesidium excitatos; meis sententiis a Kalendis Ianuariis numquam legatos ad Antonium; semper illum hostem, semper hoc bellum, ut ego qui omni tempore verae pacis auctor fuissem huic essem nomini pestiferae pacis inimicus; idem P.\nVentidium, cum alii praetorem, ego semper hostem. has in sententias meas si consules discessionem facere voluissent, omnibus istis latronibus auctoritate ipsa senatus iam pridem de manibus arma cecidissent. sed quod tum non licuit, patres conscripti, id hoc tempore non solum licet verum etiam necesse est, eos qui re sunt hostes verbis notari, sententiis nostris hostis iudicari.\nantea cum hostem ac bellum nominassem, semel et saepius sententiam meam de numero sententiarum sustulerunt: quod in hac causa iam fieri non potest. ex litteris enim C. Pansae A. Hirti consulum, C. Caesaris pro praetore, de honore dis immortalibus habendo sententias dicimus. supplicationem modo qui decrevit, idem imprudens hostis iudicavit; numquam enim in civili bello supplicatio decreta est. decretam dico?\nne victoris quidem litteris postulata est. civile bellum consul Sulla gessit, legionibus in urbem adductis quos voluit expulit, quos potuit occidit: supplicationis mentio nulla. grave bellum Octavianum insecutum est: supplicatio Cinnae nulla victori. Cinnae victoriam imperator ultus est Sulla: nulla supplicatio decreta a senatu. ad te ipsum, P. Servili, num misit ullas conlega litteras de illa calamitosissima pugna Pharsalia? num te de supplicatione voluit referre? profecto noluit. at misit postea de Alexandrea, de Pharnace: Pharsaliae vero pugnae ne triumphum quidem egit. Eos enim civis pugna illa sustulerat quibus non modo vivis sed etiam victoribus incolumis et florens civitas esse posset.\nquod idem contigerat superioribus bellis civilibus. nam mihi consuli supplicatio nullis armis sumptis non ob caedem hostium, sed ob conservationem civium novo et inaudito genere decreta est. quam ob rem aut supplicatio re publica pulcherrime gesta postulantibus nostris imperatoribus deneganda est, quod praeter A. Gabinium contigit nemini, aut supplicatione decernenda hostis eos de quibus decernitis iudicetis necesse est. quod ergo ille re, id ego etiam verbo, cum imperatores eos appello: hoc ipso nomine et eos qui iam devicti sunt et eos qui supersunt hostis iudico.\nquo modo enim potius Pansam appellem, etsi habet honoris nomen amplissimi; quo Hirtium? est ille quidem consul, sed alterum nomen benefici populi Romani est, alterum virtutis atque victoriae. quid? Caesarem, deorum beneficio rei publicae procreatum, dubitemne appellare imperatorem? qui primus Antoni immanem et foedam crudelitatem non solum a iugulis nostris sed etiam a membris et visceribus avertit. Vnius autem diei quot et quantae virtutes, di immortales, fuerunt!\nprinceps enim omnium Pansa proeli faciendi et cum Antonio confligendi fuit; dignus imperator legione Martia, digna legio imperatore. cuius si acerrimum impetum cohibere Pansa potuisset, uno proelio confecta res esset. sed cum libertatis avida legio effrenatius in aciem hostium inrupisset ipseque in primis Pansa pugnaret, duobus periculosis volneribus acceptis sublatus e proelio rei publicae vitam reservavit. ego vero hunc non solum imperatorem sed etiam clarissimum imperatorem iudico qui, cum aut morte aut victoria se satis facturum rei publicae spopondisset, alterum fecit, alterius di immortales omen avertant.\nquid dicam de Hirtio? qui re audita e castris duas legiones eduxit incredibili studio atque virtute, quartam illam quae relicto Antonio se olim cum Martia legione coniunxit, et septimam quae constituta ex veteranis docuit hoc proelio militibus eis qui Caesaris beneficia servassent senatus populique Romani carum nomen esse. his viginti cohortibus, nullo equitatu, Hirtius ipse aquilam quartae legionis cum inferret, qua nullius pulchriorem speciem imperatoris accepimus, cum tribus Antoni legionibus equitatuque conflixit, hostisque nefarios, huic Iovis optimi maximi ceterisque deorum immortalium templis, urbis tectis, libertati populi Romani, nostrae vitae sanguinique imminentis prostravit, fudit, occidit, ut cum admodum paucis, nocte tectus, metu perterritus, princeps latronum duxque fugerit. O solem ipsum beatissimum qui, ante quam se abderet, stratis cadaveribus parricidarum cum paucis fugientem vidit Antonium!\nan vero quisquam dubitabit appellare Caesarem imperatorem? aetas eius certe ab hac sententia neminem deterrebit, quando quidem virtute superavit aetatem. ac mihi semper eo maiora beneficia C. Caesaris visa sunt quo minus erant ab aetate illa postulanda: cui cum imperium dabamus, eodem tempore etiam spem eius nominis deferebamus; quod cum est consecutus, auctoritatem decreti nostri rebus gestis suis comprobavit. hic ergo adulescens maximi animi, ut verissime scribit Hirtius, castra multarum legionum paucis cohortibus tutatus est secundumque proelium fecit. ita trium imperatorum virtute, consilio, felicitate uno die locis pluribus res publica est conservata.\ndecerno igitur eorum trium nomine quinquaginta dierum supplicationes: causas, ut honorificentissimis verbis consequi potuero, complectar ipsa sententia.\nest autem fidei pietatisque nostrae declarare fortissimis militibus quam memores simus quamque grati. quam ob rem promissa nostra atque ea quae legionibus bello confecto tributuros nos spopondimus hodierno senatus consulto renovanda censeo; aequum est enim militum, talium praesertim, honorem coniungi.\natque utinam, patres conscripti, civibus omnibus solvere nobis praemia liceret! quamquam nos ea quae promisimus studiose cumulata reddemus. sed id quidem restat, ut spero, victoribus, quibus senatus fides praestabitur: quam quoniam difficillimo rei publicae tempore secuti sunt, eos numquam oportebit consili sui paenitere. sed facile est bene agere cum eis a quibus etiam tacentibus flagitari videmur: illud admirabilius et maius maximeque proprium senatus sapientis est, grata eorum virtutem memoria prosequi qui pro patria vitam profuderunt.\nquorum de honore utinam mihi plura in mentem venirent! duo certe non praeteribo quae maxime occurrunt: quorum alterum pertinet ad virorum fortissimorum gloriam sempiternam, alterum ad leniendum maerorem et luctum proximorum. placet igitur mihi, patres conscripti, legionis Martiae militibus et eis qui una pugnantes occiderint monumentum fieri quam amplissimum. Magna atque incredibilia sunt in rem publicam huius merita legionis. haec se prima latrocinio abrupit Antoni; haec tenuit Albam; haec se ad Caesarem contulit; hanc imitata quarta legio parem virtutis gloriam consecuta est. quarta victrix desiderat neminem: ex Martia non nulli in ipsa victoria conciderunt. O fortunata mors quae naturae debita pro patria est potissimum reddita!\nvos vero patriae natos iudico; quorum etiam nomen a Marte est, ut idem deus urbem hanc gentibus, vos huic urbi genuisse videatur. in fuga foeda mors est; in victoria gloriosa. etenim Mars ipse ex acie fortissimum quemque pignerari solet. illi igitur impii quos occidistis etiam ad inferos poenas parricidi luent; vos vero qui extremum spiritum in victoria effudistis piorum estis sedem et locum consecuti. brevis a natura vita nobis data est; at memoria bene redditae vitae sempiterna. quae si non esset longior quam haec vita, quis esset tam amens qui maximis laboribus et periculis ad summam laudem gloriamque contenderet?\nactum igitur praeclare vobiscum, fortissimi, dum vixistis, nunc vero etiam sanctissimi milites, quod vestra virtus neque oblivione eorum qui nunc sunt nec reticentia posterorum sepulta esse poterit, cum vobis immortale monumentum suis paene manibus senatus populusque Romanus exstruxerit. multi saepe exercitus Punicis, Gallicis, Italicis bellis clari et magni fuerunt, nec tamen ullis tale genus honoris tributum est. atque utinam maiora possemus, quando quidem a vobis maxima accepimus! vos ab urbe furentem Antonium avertistis; vos redire molientem reppulistis. erit igitur exstructa moles opere magnifico incisaeque litterae, divinae virtutis testes sempiternae, numquamque de vobis eorum qui aut videbunt vestrum monumentum aut audient gratissimus sermo conticescet. ita pro mortali condicione vitae immortalitatem estis consecuti.\nsed quoniam, patres conscripti, gloriae munus optimis et fortissimis civibus monumenti honore persolvitur, consolemur eorum proximos, quibus optima est haec quidem consolatio: parentibus quod tanta rei publicae praesidia genuerunt; liberis quod habebunt domestica exempla virtutis; coniugibus quod eis viris carebunt, quos laudare quam lugere praestabit; fratribus quod in se ut corporum, sic virtutis similitudinem esse confident. atque utinam his omnibus abstergere fletum sententiis nostris consultisque possemus, vel aliqua talis eis adhiberi publice posset oratio qua deponerent maerorem atque luctum gauderentque potius, cum multa et varia impenderent hominibus genera mortis, id genus quod esset pulcherrimum suis obtigisse eosque nec inhumatos esse nec desertos, quod tamen ipsum pro patria non miserandum putatur, nec dispersis bustis humili sepultura crematos, sed contectos publicis operibus atque muneribus eaque exstructione quae sit ad memoriam aeternitatis ara virtutis.\nquam ob rem maximum quidem solacium erit propinquorum eodem monumento declarari et virtutem suorum et populi Romani pietatem et senatus fidem et crudelissimi memoriam belli: in quo nisi tanta militum virtus exstitisset, parricidio M. Antoni nomen populi Romani occidisset. atque etiam censeo, patres conscripti, quae praemia militibus promisimus nos re publica recuperata tributuros, ea vivis victoribusque cumulate, cum tempus venerit, persolvenda; qui autem ex eis quibus illa promissa sunt pro patria occiderunt, eorum parentibus, liberis, coniugibus, fratribus eadem tribuenda censeo.\nsed ut aliquando sententiam complectar, ita censeo: cum C. Pansa consul, imperator, initium cum hostibus confligendi fecerit, quo proelio legio Martia admirabili incredibilique virtute libertatem populi Romani defenderit, quod idem legiones tironum fecerint; ipseque C. Pansa consul, imperator, cum inter media hostium tela versaretur, volnera acceperit, cumque A. Hirtius consul, imperator, proelio audito, re cognita, fortissimo praestantissimoque animo exercitum castris eduxerit impetumque in M. Antonium exercitumque hostium fecerit eiusque copias occidione occiderit, suo exercitu ita incolumi ut ne unum quidem militem desiderarit, cumque C.\nCaesar pro praetore, imperator, consilio diligentiaque sua castra feliciter defenderit copiasque hostium quae ad castra accesserant profligarit, occiderit: ob eas res senatum existimare et iudicare eorum trium imperatorum virtute, imperio, consilio, gravitate, constantia, magnitudine animi, felicitate populum Romanum foedissima crudelissimaque servitute liberatum, cumque rem publicam, urbem, templa deorum immortalium, bona fortunasque omnium liberosque conservarint dimicatione et periculo vitae suae, uti ob eas res bene, fortiter feliciterque gestas C. Pansa A. Hirtius consules, imperatores, alter ambove, aut si aberunt, M. Cornutus, praetor urbanus, supplicationes per dies quinquaginta ad omnia pulvinaria constituat:\ncumque virtus legionum digna clarissimis imperatoribus exstiterit, senatum, quae sit antea pollicitus legionibus exercitibusque nostris, ea summo studio re publica recuperata persoluturum, cumque legio Martia princeps cum hostibus conflixerit, atque ita cum maiore numero hostium contenderit ut plurimos caederent caderent non nulli, cumque sine ulla retractatione pro patria vitam profuderint; cumque simili virtute reliquarum legionum milites pro salute et libertate populi Romani mortem oppetiverint, senatui placere ut C. Pansa A. Hirtius consules, imperatores, alter ambove, si eis videatur, eis qui sanguinem pro vita, libertate, fortunis populi Romani, pro urbe, templis deorum immortalium profudissent monumentum quam amplissimum locandum faciendumque curent: quaestoresque urbanos ad eam rem pecuniam dare, attribuere, solvere iubeant, ut testetur ad memoriam posteritatis sempiternam scelus crudelissimorum hostium militumque divinam virtutem, utique, quae praemia senatus militibus ante constituit, ea solvantur eorum qui hoc bello pro patria occiderunt parentibus, liberis, coniugibus, fratribus: eisque tribuantur quae militibus ipsis tribui oporteret, si vivi vicissent qui morte vicerunt.\n","locs":[{"loc":"urn:cts:latinLit:phi0474.phi035:1.1","start":0,"length":687},{"loc":"urn:cts:latinLit:phi0474.phi035:1.2","start":687,"length":446},{"loc":"urn:cts:latinLit:phi0474.phi035:1.3","start":1133,"length":627},{"loc":"urn:cts:latinLit:phi0474.phi035:1.4","start":1760,"length":304},{"loc":"urn:cts:latinLit:phi0474.phi035:1.5","start":2064,"length":730},{"loc":"urn:cts:latinLit:phi0474.phi035:1.6","start":2794,"length":681},{"loc":"urn:cts:latinLit:phi0474.phi035:1.7","start":3475,"length":700},{"loc":"urn:cts:latinLit:phi0474.phi035:1.8","start":4175,"length":794},{"loc":"urn:cts:latinLit:phi0474.phi035:1.9","start":4969,"length":569},{"loc":"urn:cts:latinLit:phi0474.phi035:1.10","start":5538,"length":645},{"loc":"urn:cts:latinLit:phi0474.phi035:1.11","start":6183,"length":581},{"loc":"urn:cts:latinLit:phi0474.phi035:1.12","start":6764,"length":834},{"loc":"urn:cts:latinLit:phi0474.phi035:1.13","start":7598,"length":904},{"loc":"urn:cts:latinLit:phi0474.phi035:1.14","start":8502,"length":732},{"loc":"urn:cts:latinLit:phi0474.phi035:1.15","start":9234,"length":656},{"loc":"urn:cts:latinLit:phi0474.phi035:1.16","start":9890,"length":607},{"loc":"urn:cts:latinLit:phi0474.phi035:1.17","start":10497,"length":531},{"loc":"urn:cts:latinLit:phi0474.phi035:1.18","start":11028,"length":634},{"loc":"urn:cts:latinLit:phi0474.phi035:1.19","start":11662,"length":595},{"loc":"urn:cts:latinLit:phi0474.phi035:1.20","start":12257,"length":1071},{"loc":"urn:cts:latinLit:phi0474.phi035:1.21","start":13328,"length":708},{"loc":"urn:cts:latinLit:phi0474.phi035:1.22","start":14036,"length":639},{"loc":"urn:cts:latinLit:phi0474.phi035:1.23","start":14675,"length":468},{"loc":"urn:cts:latinLit:phi0474.phi035:1.24","start":15143,"length":478},{"loc":"urn:cts:latinLit:phi0474.phi035:1.25","start":15621,"length":673},{"loc":"urn:cts:latinLit:phi0474.phi035:1.26","start":16294,"length":518},{"loc":"urn:cts:latinLit:phi0474.phi035:1.27","start":16812,"length":1031},{"loc":"urn:cts:latinLit:phi0474.phi035:1.28","start":17843,"length":396},{"loc":"urn:cts:latinLit:phi0474.phi035:1.29","start":18239,"length":560},{"loc":"urn:cts:latinLit:phi0474.phi035:1.30","start":18799,"length":735},{"loc":"urn:cts:latinLit:phi0474.phi035:1.31","start":19534,"length":622},{"loc":"urn:cts:latinLit:phi0474.phi035:1.32","start":20156,"length":658},{"loc":"urn:cts:latinLit:phi0474.phi035:1.33","start":20814,"length":814},{"loc":"urn:cts:latinLit:phi0474.phi035:1.34","start":21628,"length":520},{"loc":"urn:cts:latinLit:phi0474.phi035:1.35","start":22148,"length":506},{"loc":"urn:cts:latinLit:phi0474.phi035:1.36","start":22654,"length":852},{"loc":"urn:cts:latinLit:phi0474.phi035:1.37","start":23506,"length":641},{"loc":"urn:cts:latinLit:phi0474.phi035:1.38","start":24147,"length":661},{"loc":"urn:cts:latinLit:phi0474.phi035:2.1","start":24808,"length":668},{"loc":"urn:cts:latinLit:phi0474.phi035:2.2","start":25476,"length":570},{"loc":"urn:cts:latinLit:phi0474.phi035:2.3","start":26046,"length":848},{"loc":"urn:cts:latinLit:phi0474.phi035:2.4","start":26894,"length":539},{"loc":"urn:cts:latinLit:phi0474.phi035:2.5","start":27433,"length":867},{"loc":"urn:cts:latinLit:phi0474.phi035:2.6","start":28300,"length":832},{"loc":"urn:cts:latinLit:phi0474.phi035:2.7","start":29132,"length":745},{"loc":"urn:cts:latinLit:phi0474.phi035:2.8","start":29877,"length":578},{"loc":"urn:cts:latinLit:phi0474.phi035:2.9","start":30455,"length":844},{"loc":"urn:cts:latinLit:phi0474.phi035:2.10","start":31299,"length":764},{"loc":"urn:cts:latinLit:phi0474.phi035:2.11","start":32063,"length":561},{"loc":"urn:cts:latinLit:phi0474.phi035:2.12","start":32624,"length":858},{"loc":"urn:cts:latinLit:phi0474.phi035:2.13","start":33482,"length":417},{"loc":"urn:cts:latinLit:phi0474.phi035:2.14","start":33899,"length":498},{"loc":"urn:cts:latinLit:phi0474.phi035:2.15","start":34397,"length":631},{"loc":"urn:cts:latinLit:phi0474.phi035:2.16","start":35028,"length":585},{"loc":"urn:cts:latinLit:phi0474.phi035:2.17","start":35613,"length":575},{"loc":"urn:cts:latinLit:phi0474.phi035:2.18","start":36188,"length":702},{"loc":"urn:cts:latinLit:phi0474.phi035:2.19","start":36890,"length":760},{"loc":"urn:cts:latinLit:phi0474.phi035:2.20","start":37650,"length":744},{"loc":"urn:cts:latinLit:phi0474.phi035:2.21","start":38394,"length":653},{"loc":"urn:cts:latinLit:phi0474.phi035:2.22","start":39047,"length":304},{"loc":"urn:cts:latinLit:phi0474.phi035:2.23","start":39351,"length":581},{"loc":"urn:cts:latinLit:phi0474.phi035:2.24","start":39932,"length":884},{"loc":"urn:cts:latinLit:phi0474.phi035:2.25","start":40816,"length":551},{"loc":"urn:cts:latinLit:phi0474.phi035:2.26","start":41367,"length":717},{"loc":"urn:cts:latinLit:phi0474.phi035:2.27","start":42084,"length":776},{"loc":"urn:cts:latinLit:phi0474.phi035:2.28","start":42860,"length":417},{"loc":"urn:cts:latinLit:phi0474.phi035:2.29","start":43277,"length":533},{"loc":"urn:cts:latinLit:phi0474.phi035:2.30","start":43810,"length":756},{"loc":"urn:cts:latinLit:phi0474.phi035:2.31","start":44566,"length":905},{"loc":"urn:cts:latinLit:phi0474.phi035:2.32","start":45471,"length":713},{"loc":"urn:cts:latinLit:phi0474.phi035:2.33","start":46184,"length":588},{"loc":"urn:cts:latinLit:phi0474.phi035:2.34","start":46772,"length":622},{"loc":"urn:cts:latinLit:phi0474.phi035:2.35","start":47394,"length":592},{"loc":"urn:cts:latinLit:phi0474.phi035:2.36","start":47986,"length":446},{"loc":"urn:cts:latinLit:phi0474.phi035:2.37","start":48432,"length":1003},{"loc":"urn:cts:latinLit:phi0474.phi035:2.38","start":49435,"length":708},{"loc":"urn:cts:latinLit:phi0474.phi035:2.39","start":50143,"length":606},{"loc":"urn:cts:latinLit:phi0474.phi035:2.40","start":50749,"length":542},{"loc":"urn:cts:latinLit:phi0474.phi035:2.41","start":51291,"length":591},{"loc":"urn:cts:latinLit:phi0474.phi035:2.42","start":51882,"length":618},{"loc":"urn:cts:latinLit:phi0474.phi035:2.43","start":52500,"length":702},{"loc":"urn:cts:latinLit:phi0474.phi035:2.44","start":53202,"length":622},{"loc":"urn:cts:latinLit:phi0474.phi035:2.45","start":53824,"length":718},{"loc":"urn:cts:latinLit:phi0474.phi035:2.46","start":54542,"length":430},{"loc":"urn:cts:latinLit:phi0474.phi035:2.47","start":54972,"length":614},{"loc":"urn:cts:latinLit:phi0474.phi035:2.48","start":55586,"length":615},{"loc":"urn:cts:latinLit:phi0474.phi035:2.49","start":56201,"length":770},{"loc":"urn:cts:latinLit:phi0474.phi035:2.50","start":56971,"length":675},{"loc":"urn:cts:latinLit:phi0474.phi035:2.51","start":57646,"length":828},{"loc":"urn:cts:latinLit:phi0474.phi035:2.52","start":58474,"length":555},{"loc":"urn:cts:latinLit:phi0474.phi035:2.53","start":59029,"length":677},{"loc":"urn:cts:latinLit:phi0474.phi035:2.54","start":59706,"length":516},{"loc":"urn:cts:latinLit:phi0474.phi035:2.55","start":60222,"length":668},{"loc":"urn:cts:latinLit:phi0474.phi035:2.56","start":60890,"length":909},{"loc":"urn:cts:latinLit:phi0474.phi035:2.57","start":61799,"length":521},{"loc":"urn:cts:latinLit:phi0474.phi035:2.58","start":62320,"length":511},{"loc":"urn:cts:latinLit:phi0474.phi035:2.59","start":62831,"length":618},{"loc":"urn:cts:latinLit:phi0474.phi035:2.60","start":63449,"length":330},{"loc":"urn:cts:latinLit:phi0474.phi035:2.61","start":63779,"length":419},{"loc":"urn:cts:latinLit:phi0474.phi035:2.62","start":64198,"length":805},{"loc":"urn:cts:latinLit:phi0474.phi035:2.63","start":65003,"length":689},{"loc":"urn:cts:latinLit:phi0474.phi035:2.64","start":65692,"length":795},{"loc":"urn:cts:latinLit:phi0474.phi035:2.65","start":66487,"length":594},{"loc":"urn:cts:latinLit:phi0474.phi035:2.66","start":67081,"length":357},{"loc":"urn:cts:latinLit:phi0474.phi035:2.67","start":67438,"length":772},{"loc":"urn:cts:latinLit:phi0474.phi035:2.68","start":68210,"length":767},{"loc":"urn:cts:latinLit:phi0474.phi035:2.69","start":68977,"length":632},{"loc":"urn:cts:latinLit:phi0474.phi035:2.70","start":69609,"length":543},{"loc":"urn:cts:latinLit:phi0474.phi035:2.71","start":70152,"length":811},{"loc":"urn:cts:latinLit:phi0474.phi035:2.72","start":70963,"length":539},{"loc":"urn:cts:latinLit:phi0474.phi035:2.73","start":71502,"length":513},{"loc":"urn:cts:latinLit:phi0474.phi035:2.74","start":72015,"length":535},{"loc":"urn:cts:latinLit:phi0474.phi035:2.75","start":72550,"length":844},{"loc":"urn:cts:latinLit:phi0474.phi035:2.76","start":73394,"length":895},{"loc":"urn:cts:latinLit:phi0474.phi035:2.77","start":74289,"length":851},{"loc":"urn:cts:latinLit:phi0474.phi035:2.78","start":75140,"length":629},{"loc":"urn:cts:latinLit:phi0474.phi035:2.79","start":75769,"length":480},{"loc":"urn:cts:latinLit:phi0474.phi035:2.80","start":76249,"length":441},{"loc":"urn:cts:latinLit:phi0474.phi035:2.81","start":76690,"length":772},{"loc":"urn:cts:latinLit:phi0474.phi035:2.82","start":77462,"length":436},{"loc":"urn:cts:latinLit:phi0474.phi035:2.83","start":77898,"length":637},{"loc":"urn:cts:latinLit:phi0474.phi035:2.84","start":78535,"length":670},{"loc":"urn:cts:latinLit:phi0474.phi035:2.85","start":79205,"length":541},{"loc":"urn:cts:latinLit:phi0474.phi035:2.86","start":79746,"length":650},{"loc":"urn:cts:latinLit:phi0474.phi035:2.87","start":80396,"length":606},{"loc":"urn:cts:latinLit:phi0474.phi035:2.88","start":81002,"length":638},{"loc":"urn:cts:latinLit:phi0474.phi035:2.89","start":81640,"length":568},{"loc":"urn:cts:latinLit:phi0474.phi035:2.90","start":82208,"length":547},{"loc":"urn:cts:latinLit:phi0474.phi035:2.91","start":82755,"length":776},{"loc":"urn:cts:latinLit:phi0474.phi035:2.92","start":83531,"length":536},{"loc":"urn:cts:latinLit:phi0474.phi035:2.93","start":84067,"length":523},{"loc":"urn:cts:latinLit:phi0474.phi035:2.94","start":84590,"length":483},{"loc":"urn:cts:latinLit:phi0474.phi035:2.95","start":85073,"length":583},{"loc":"urn:cts:latinLit:phi0474.phi035:2.96","start":85656,"length":465},{"loc":"urn:cts:latinLit:phi0474.phi035:2.97","start":86121,"length":743},{"loc":"urn:cts:latinLit:phi0474.phi035:2.98","start":86864,"length":568},{"loc":"urn:cts:latinLit:phi0474.phi035:2.99","start":87432,"length":892},{"loc":"urn:cts:latinLit:phi0474.phi035:2.100","start":88324,"length":704},{"loc":"urn:cts:latinLit:phi0474.phi035:2.101","start":89028,"length":731},{"loc":"urn:cts:latinLit:phi0474.phi035:2.102","start":89759,"length":647},{"loc":"urn:cts:latinLit:phi0474.phi035:2.103","start":90406,"length":578},{"loc":"urn:cts:latinLit:phi0474.phi035:2.104","start":90984,"length":728},{"loc":"urn:cts:latinLit:phi0474.phi035:2.105","start":91712,"length":498},{"loc":"urn:cts:latinLit:phi0474.phi035:2.106","start":92210,"length":514},{"loc":"urn:cts:latinLit:phi0474.phi035:2.107","start":92724,"length":698},{"loc":"urn:cts:latinLit:phi0474.phi035:2.108","start":93422,"length":506},{"loc":"urn:cts:latinLit:phi0474.phi035:2.109","start":93928,"length":782},{"loc":"urn:cts:latinLit:phi0474.phi035:2.110","start":94710,"length":814},{"loc":"urn:cts:latinLit:phi0474.phi035:2.111","start":95524,"length":595},{"loc":"urn:cts:latinLit:phi0474.phi035:2.112","start":96119,"length":554},{"loc":"urn:cts:latinLit:phi0474.phi035:2.113","start":96673,"length":864},{"loc":"urn:cts:latinLit:phi0474.phi035:2.114","start":97537,"length":685},{"loc":"urn:cts:latinLit:phi0474.phi035:2.115","start":98222,"length":619},{"loc":"urn:cts:latinLit:phi0474.phi035:2.116","start":98841,"length":795},{"loc":"urn:cts:latinLit:phi0474.phi035:2.117","start":99636,"length":470},{"loc":"urn:cts:latinLit:phi0474.phi035:2.118","start":100106,"length":981},{"loc":"urn:cts:latinLit:phi0474.phi035:3.1","start":101087,"length":506},{"loc":"urn:cts:latinLit:phi0474.phi035:3.2","start":101593,"length":754},{"loc":"urn:cts:latinLit:phi0474.phi035:3.3","start":102347,"length":616},{"loc":"urn:cts:latinLit:phi0474.phi035:3.4","start":102963,"length":709},{"loc":"urn:cts:latinLit:phi0474.phi035:3.5","start":103672,"length":612},{"loc":"urn:cts:latinLit:phi0474.phi035:3.6","start":104284,"length":575},{"loc":"urn:cts:latinLit:phi0474.phi035:3.7","start":104859,"length":616},{"loc":"urn:cts:latinLit:phi0474.phi035:3.8","start":105475,"length":715},{"loc":"urn:cts:latinLit:phi0474.phi035:3.9","start":106190,"length":784},{"loc":"urn:cts:latinLit:phi0474.phi035:3.10","start":106974,"length":624},{"loc":"urn:cts:latinLit:phi0474.phi035:3.11","start":107598,"length":516},{"loc":"urn:cts:latinLit:phi0474.phi035:3.12","start":108114,"length":903},{"loc":"urn:cts:latinLit:phi0474.phi035:3.13","start":109017,"length":736},{"loc":"urn:cts:latinLit:phi0474.phi035:3.14","start":109753,"length":685},{"loc":"urn:cts:latinLit:phi0474.phi035:3.15","start":110438,"length":779},{"loc":"urn:cts:latinLit:phi0474.phi035:3.16","start":111217,"length":710},{"loc":"urn:cts:latinLit:phi0474.phi035:3.17","start":111927,"length":710},{"loc":"urn:cts:latinLit:phi0474.phi035:3.18","start":112637,"length":633},{"loc":"urn:cts:latinLit:phi0474.phi035:3.19","start":113270,"length":721},{"loc":"urn:cts:latinLit:phi0474.phi035:3.20","start":113991,"length":700},{"loc":"urn:cts:latinLit:phi0474.phi035:3.21","start":114691,"length":658},{"loc":"urn:cts:latinLit:phi0474.phi035:3.22","start":115349,"length":582},{"loc":"urn:cts:latinLit:phi0474.phi035:3.23","start":115931,"length":674},{"loc":"urn:cts:latinLit:phi0474.phi035:3.24","start":116605,"length":555},{"loc":"urn:cts:latinLit:phi0474.phi035:3.25","start":117160,"length":904},{"loc":"urn:cts:latinLit:phi0474.phi035:3.26","start":118064,"length":699},{"loc":"urn:cts:latinLit:phi0474.phi035:3.27","start":118763,"length":538},{"loc":"urn:cts:latinLit:phi0474.phi035:3.28","start":119301,"length":541},{"loc":"urn:cts:latinLit:phi0474.phi035:3.29","start":119842,"length":638},{"loc":"urn:cts:latinLit:phi0474.phi035:3.30","start":120480,"length":1100},{"loc":"urn:cts:latinLit:phi0474.phi035:3.31","start":121580,"length":745},{"loc":"urn:cts:latinLit:phi0474.phi035:3.32","start":122325,"length":646},{"loc":"urn:cts:latinLit:phi0474.phi035:3.33","start":122971,"length":694},{"loc":"urn:cts:latinLit:phi0474.phi035:3.34","start":123665,"length":684},{"loc":"urn:cts:latinLit:phi0474.phi035:3.35","start":124349,"length":430},{"loc":"urn:cts:latinLit:phi0474.phi035:3.36","start":124779,"length":857},{"loc":"urn:cts:latinLit:phi0474.phi035:3.37","start":125636,"length":517},{"loc":"urn:cts:latinLit:phi0474.phi035:3.38","start":126153,"length":854},{"loc":"urn:cts:latinLit:phi0474.phi035:3.39","start":127007,"length":665},{"loc":"urn:cts:latinLit:phi0474.phi035:4.1","start":127672,"length":583},{"loc":"urn:cts:latinLit:phi0474.phi035:4.2","start":128255,"length":520},{"loc":"urn:cts:latinLit:phi0474.phi035:4.3","start":128775,"length":616},{"loc":"urn:cts:latinLit:phi0474.phi035:4.4","start":129391,"length":604},{"loc":"urn:cts:latinLit:phi0474.phi035:4.5","start":129995,"length":703},{"loc":"urn:cts:latinLit:phi0474.phi035:4.6","start":130698,"length":768},{"loc":"urn:cts:latinLit:phi0474.phi035:4.7","start":131466,"length":552},{"loc":"urn:cts:latinLit:phi0474.phi035:4.8","start":132018,"length":569},{"loc":"urn:cts:latinLit:phi0474.phi035:4.9","start":132587,"length":1002},{"loc":"urn:cts:latinLit:phi0474.phi035:4.10","start":133589,"length":516},{"loc":"urn:cts:latinLit:phi0474.phi035:4.11","start":134105,"length":563},{"loc":"urn:cts:latinLit:phi0474.phi035:4.12","start":134668,"length":583},{"loc":"urn:cts:latinLit:phi0474.phi035:4.13","start":135251,"length":588},{"loc":"urn:cts:latinLit:phi0474.phi035:4.14","start":135839,"length":559},{"loc":"urn:cts:latinLit:phi0474.phi035:4.15","start":136398,"length":572},{"loc":"urn:cts:latinLit:phi0474.phi035:4.16","start":136970,"length":458},{"loc":"urn:cts:latinLit:phi0474.phi035:5.1","start":137428,"length":692},{"loc":"urn:cts:latinLit:phi0474.phi035:5.2","start":138120,"length":524},{"loc":"urn:cts:latinLit:phi0474.phi035:5.3","start":138644,"length":648},{"loc":"urn:cts:latinLit:phi0474.phi035:5.4","start":139292,"length":627},{"loc":"urn:cts:latinLit:phi0474.phi035:5.5","start":139919,"length":660},{"loc":"urn:cts:latinLit:phi0474.phi035:5.6","start":140579,"length":691},{"loc":"urn:cts:latinLit:phi0474.phi035:5.7","start":141270,"length":782},{"loc":"urn:cts:latinLit:phi0474.phi035:5.8","start":142052,"length":505},{"loc":"urn:cts:latinLit:phi0474.phi035:5.9","start":142557,"length":561},{"loc":"urn:cts:latinLit:phi0474.phi035:5.10","start":143118,"length":518},{"loc":"urn:cts:latinLit:phi0474.phi035:5.11","start":143636,"length":816},{"loc":"urn:cts:latinLit:phi0474.phi035:5.12","start":144452,"length":966},{"loc":"urn:cts:latinLit:phi0474.phi035:5.13","start":145418,"length":639},{"loc":"urn:cts:latinLit:phi0474.phi035:5.14","start":146057,"length":672},{"loc":"urn:cts:latinLit:phi0474.phi035:5.15","start":146729,"length":779},{"loc":"urn:cts:latinLit:phi0474.phi035:5.16","start":147508,"length":432},{"loc":"urn:cts:latinLit:phi0474.phi035:5.17","start":147940,"length":498},{"loc":"urn:cts:latinLit:phi0474.phi035:5.18","start":148438,"length":620},{"loc":"urn:cts:latinLit:phi0474.phi035:5.19","start":149058,"length":668},{"loc":"urn:cts:latinLit:phi0474.phi035:5.20","start":149726,"length":858},{"loc":"urn:cts:latinLit:phi0474.phi035:5.21","start":150584,"length":667},{"loc":"urn:cts:latinLit:phi0474.phi035:5.22","start":151251,"length":710},{"loc":"urn:cts:latinLit:phi0474.phi035:5.23","start":151961,"length":631},{"loc":"urn:cts:latinLit:phi0474.phi035:5.24","start":152592,"length":633},{"loc":"urn:cts:latinLit:phi0474.phi035:5.25","start":153225,"length":901},{"loc":"urn:cts:latinLit:phi0474.phi035:5.26","start":154126,"length":581},{"loc":"urn:cts:latinLit:phi0474.phi035:5.27","start":154707,"length":859},{"loc":"urn:cts:latinLit:phi0474.phi035:5.28","start":155566,"length":821},{"loc":"urn:cts:latinLit:phi0474.phi035:5.29","start":156387,"length":610},{"loc":"urn:cts:latinLit:phi0474.phi035:5.30","start":156997,"length":677},{"loc":"urn:cts:latinLit:phi0474.phi035:5.31","start":157674,"length":613},{"loc":"urn:cts:latinLit:phi0474.phi035:5.32","start":158287,"length":619},{"loc":"urn:cts:latinLit:phi0474.phi035:5.33","start":158906,"length":494},{"loc":"urn:cts:latinLit:phi0474.phi035:5.34","start":159400,"length":564},{"loc":"urn:cts:latinLit:phi0474.phi035:5.35","start":159964,"length":676},{"loc":"urn:cts:latinLit:phi0474.phi035:5.36","start":160640,"length":731},{"loc":"urn:cts:latinLit:phi0474.phi035:5.37","start":161371,"length":977},{"loc":"urn:cts:latinLit:phi0474.phi035:5.38","start":162348,"length":617},{"loc":"urn:cts:latinLit:phi0474.phi035:5.39","start":162965,"length":832},{"loc":"urn:cts:latinLit:phi0474.phi035:5.40","start":163797,"length":602},{"loc":"urn:cts:latinLit:phi0474.phi035:5.41","start":164399,"length":851},{"loc":"urn:cts:latinLit:phi0474.phi035:5.42","start":165250,"length":442},{"loc":"urn:cts:latinLit:phi0474.phi035:5.43","start":165692,"length":584},{"loc":"urn:cts:latinLit:phi0474.phi035:5.44","start":166276,"length":579},{"loc":"urn:cts:latinLit:phi0474.phi035:5.45","start":166855,"length":407},{"loc":"urn:cts:latinLit:phi0474.phi035:5.46","start":167262,"length":898},{"loc":"urn:cts:latinLit:phi0474.phi035:5.47","start":168160,"length":557},{"loc":"urn:cts:latinLit:phi0474.phi035:5.48","start":168717,"length":656},{"loc":"urn:cts:latinLit:phi0474.phi035:5.49","start":169373,"length":821},{"loc":"urn:cts:latinLit:phi0474.phi035:5.50","start":170194,"length":749},{"loc":"urn:cts:latinLit:phi0474.phi035:5.51","start":170943,"length":605},{"loc":"urn:cts:latinLit:phi0474.phi035:5.52","start":171548,"length":576},{"loc":"urn:cts:latinLit:phi0474.phi035:5.53","start":172124,"length":1634},{"loc":"urn:cts:latinLit:phi0474.phi035:6.1","start":173758,"length":627},{"loc":"urn:cts:latinLit:phi0474.phi035:6.2","start":174385,"length":1001},{"loc":"urn:cts:latinLit:phi0474.phi035:6.3","start":175386,"length":847},{"loc":"urn:cts:latinLit:phi0474.phi035:6.4","start":176233,"length":754},{"loc":"urn:cts:latinLit:phi0474.phi035:6.5","start":176987,"length":603},{"loc":"urn:cts:latinLit:phi0474.phi035:6.6","start":177590,"length":649},{"loc":"urn:cts:latinLit:phi0474.phi035:6.7","start":178239,"length":464},{"loc":"urn:cts:latinLit:phi0474.phi035:6.8","start":178703,"length":216},{"loc":"urn:cts:latinLit:phi0474.phi035:6.9","start":178919,"length":775},{"loc":"urn:cts:latinLit:phi0474.phi035:6.10","start":179694,"length":753},{"loc":"urn:cts:latinLit:phi0474.phi035:6.11","start":180447,"length":620},{"loc":"urn:cts:latinLit:phi0474.phi035:6.12","start":181067,"length":650},{"loc":"urn:cts:latinLit:phi0474.phi035:6.13","start":181717,"length":563},{"loc":"urn:cts:latinLit:phi0474.phi035:6.14","start":182280,"length":604},{"loc":"urn:cts:latinLit:phi0474.phi035:6.15","start":182884,"length":617},{"loc":"urn:cts:latinLit:phi0474.phi035:6.16","start":183501,"length":630},{"loc":"urn:cts:latinLit:phi0474.phi035:6.17","start":184131,"length":593},{"loc":"urn:cts:latinLit:phi0474.phi035:6.18","start":184724,"length":692},{"loc":"urn:cts:latinLit:phi0474.phi035:6.19","start":185416,"length":610},{"loc":"urn:cts:latinLit:phi0474.phi035:7.1","start":186026,"length":707},{"loc":"urn:cts:latinLit:phi0474.phi035:7.2","start":186733,"length":367},{"loc":"urn:cts:latinLit:phi0474.phi035:7.3","start":187100,"length":755},{"loc":"urn:cts:latinLit:phi0474.phi035:7.4","start":187855,"length":471},{"loc":"urn:cts:latinLit:phi0474.phi035:7.5","start":188326,"length":651},{"loc":"urn:cts:latinLit:phi0474.phi035:7.6","start":188977,"length":565},{"loc":"urn:cts:latinLit:phi0474.phi035:7.7","start":189542,"length":605},{"loc":"urn:cts:latinLit:phi0474.phi035:7.8","start":190147,"length":697},{"loc":"urn:cts:latinLit:phi0474.phi035:7.9","start":190844,"length":384},{"loc":"urn:cts:latinLit:phi0474.phi035:7.10","start":191228,"length":550},{"loc":"urn:cts:latinLit:phi0474.phi035:7.11","start":191778,"length":407},{"loc":"urn:cts:latinLit:phi0474.phi035:7.12","start":192185,"length":292},{"loc":"urn:cts:latinLit:phi0474.phi035:7.13","start":192477,"length":374},{"loc":"urn:cts:latinLit:phi0474.phi035:7.14","start":192851,"length":1137},{"loc":"urn:cts:latinLit:phi0474.phi035:7.15","start":193988,"length":746},{"loc":"urn:cts:latinLit:phi0474.phi035:7.16","start":194734,"length":625},{"loc":"urn:cts:latinLit:phi0474.phi035:7.17","start":195359,"length":565},{"loc":"urn:cts:latinLit:phi0474.phi035:7.18","start":195924,"length":600},{"loc":"urn:cts:latinLit:phi0474.phi035:7.19","start":196524,"length":478},{"loc":"urn:cts:latinLit:phi0474.phi035:7.20","start":197002,"length":404},{"loc":"urn:cts:latinLit:phi0474.phi035:7.21","start":197406,"length":782},{"loc":"urn:cts:latinLit:phi0474.phi035:7.22","start":198188,"length":406},{"loc":"urn:cts:latinLit:phi0474.phi035:7.23","start":198594,"length":551},{"loc":"urn:cts:latinLit:phi0474.phi035:7.24","start":199145,"length":431},{"loc":"urn:cts:latinLit:phi0474.phi035:7.25","start":199576,"length":388},{"loc":"urn:cts:latinLit:phi0474.phi035:7.26","start":199964,"length":717},{"loc":"urn:cts:latinLit:phi0474.phi035:7.27","start":200681,"length":805},{"loc":"urn:cts:latinLit:phi0474.phi035:8.1","start":201486,"length":732},{"loc":"urn:cts:latinLit:phi0474.phi035:8.2","start":202218,"length":521},{"loc":"urn:cts:latinLit:phi0474.phi035:8.3","start":202739,"length":461},{"loc":"urn:cts:latinLit:phi0474.phi035:8.4","start":203200,"length":654},{"loc":"urn:cts:latinLit:phi0474.phi035:8.5","start":203854,"length":643},{"loc":"urn:cts:latinLit:phi0474.phi035:8.6","start":204497,"length":522},{"loc":"urn:cts:latinLit:phi0474.phi035:8.7","start":205019,"length":531},{"loc":"urn:cts:latinLit:phi0474.phi035:8.8","start":205550,"length":700},{"loc":"urn:cts:latinLit:phi0474.phi035:8.9","start":206250,"length":853},{"loc":"urn:cts:latinLit:phi0474.phi035:8.10","start":207103,"length":456},{"loc":"urn:cts:latinLit:phi0474.phi035:8.11","start":207559,"length":412},{"loc":"urn:cts:latinLit:phi0474.phi035:8.12","start":207971,"length":633},{"loc":"urn:cts:latinLit:phi0474.phi035:8.13","start":208604,"length":560},{"loc":"urn:cts:latinLit:phi0474.phi035:8.14","start":209164,"length":757},{"loc":"urn:cts:latinLit:phi0474.phi035:8.15","start":209921,"length":780},{"loc":"urn:cts:latinLit:phi0474.phi035:8.16","start":210701,"length":590},{"loc":"urn:cts:latinLit:phi0474.phi035:8.17","start":211291,"length":620},{"loc":"urn:cts:latinLit:phi0474.phi035:8.18","start":211911,"length":670},{"loc":"urn:cts:latinLit:phi0474.phi035:8.19","start":212581,"length":662},{"loc":"urn:cts:latinLit:phi0474.phi035:8.20","start":213243,"length":500},{"loc":"urn:cts:latinLit:phi0474.phi035:8.21","start":213743,"length":524},{"loc":"urn:cts:latinLit:phi0474.phi035:8.22","start":214267,"length":493},{"loc":"urn:cts:latinLit:phi0474.phi035:8.23","start":214760,"length":552},{"loc":"urn:cts:latinLit:phi0474.phi035:8.24","start":215312,"length":442},{"loc":"urn:cts:latinLit:phi0474.phi035:8.25","start":215754,"length":536},{"loc":"urn:cts:latinLit:phi0474.phi035:8.26","start":216290,"length":734},{"loc":"urn:cts:latinLit:phi0474.phi035:8.27","start":217024,"length":736},{"loc":"urn:cts:latinLit:phi0474.phi035:8.28","start":217760,"length":809},{"loc":"urn:cts:latinLit:phi0474.phi035:8.29","start":218569,"length":535},{"loc":"urn:cts:latinLit:phi0474.phi035:8.30","start":219104,"length":367},{"loc":"urn:cts:latinLit:phi0474.phi035:8.31","start":219471,"length":408},{"loc":"urn:cts:latinLit:phi0474.phi035:8.32","start":219879,"length":1167},{"loc":"urn:cts:latinLit:phi0474.phi035:8.33","start":221046,"length":654},{"loc":"urn:cts:latinLit:phi0474.phi035:9.1","start":221700,"length":501},{"loc":"urn:cts:latinLit:phi0474.phi035:9.2","start":222201,"length":763},{"loc":"urn:cts:latinLit:phi0474.phi035:9.3","start":222964,"length":731},{"loc":"urn:cts:latinLit:phi0474.phi035:9.4","start":223695,"length":802},{"loc":"urn:cts:latinLit:phi0474.phi035:9.5","start":224497,"length":722},{"loc":"urn:cts:latinLit:phi0474.phi035:9.6","start":225219,"length":605},{"loc":"urn:cts:latinLit:phi0474.phi035:9.7","start":225824,"length":635},{"loc":"urn:cts:latinLit:phi0474.phi035:9.8","start":226459,"length":637},{"loc":"urn:cts:latinLit:phi0474.phi035:9.9","start":227096,"length":771},{"loc":"urn:cts:latinLit:phi0474.phi035:9.10","start":227867,"length":866},{"loc":"urn:cts:latinLit:phi0474.phi035:9.11","start":228733,"length":372},{"loc":"urn:cts:latinLit:phi0474.phi035:9.12","start":229105,"length":572},{"loc":"urn:cts:latinLit:phi0474.phi035:9.13","start":229677,"length":569},{"loc":"urn:cts:latinLit:phi0474.phi035:9.14","start":230246,"length":640},{"loc":"urn:cts:latinLit:phi0474.phi035:9.15","start":230886,"length":880},{"loc":"urn:cts:latinLit:phi0474.phi035:9.16","start":231766,"length":788},{"loc":"urn:cts:latinLit:phi0474.phi035:9.17","start":232554,"length":513},{"loc":"urn:cts:latinLit:phi0474.phi035:10.1","start":233067,"length":474},{"loc":"urn:cts:latinLit:phi0474.phi035:10.2","start":233541,"length":418},{"loc":"urn:cts:latinLit:phi0474.phi035:10.3","start":233959,"length":409},{"loc":"urn:cts:latinLit:phi0474.phi035:10.4","start":234368,"length":694},{"loc":"urn:cts:latinLit:phi0474.phi035:10.5","start":235062,"length":555},{"loc":"urn:cts:latinLit:phi0474.phi035:10.6","start":235617,"length":1071},{"loc":"urn:cts:latinLit:phi0474.phi035:10.7","start":236688,"length":920},{"loc":"urn:cts:latinLit:phi0474.phi035:10.8","start":237608,"length":858},{"loc":"urn:cts:latinLit:phi0474.phi035:10.9","start":238466,"length":684},{"loc":"urn:cts:latinLit:phi0474.phi035:10.10","start":239150,"length":607},{"loc":"urn:cts:latinLit:phi0474.phi035:10.11","start":239757,"length":746},{"loc":"urn:cts:latinLit:phi0474.phi035:10.12","start":240503,"length":936},{"loc":"urn:cts:latinLit:phi0474.phi035:10.13","start":241439,"length":813},{"loc":"urn:cts:latinLit:phi0474.phi035:10.14","start":242252,"length":831},{"loc":"urn:cts:latinLit:phi0474.phi035:10.15","start":243083,"length":861},{"loc":"urn:cts:latinLit:phi0474.phi035:10.16","start":243944,"length":648},{"loc":"urn:cts:latinLit:phi0474.phi035:10.17","start":244592,"length":987},{"loc":"urn:cts:latinLit:phi0474.phi035:10.18","start":245579,"length":601},{"loc":"urn:cts:latinLit:phi0474.phi035:10.19","start":246180,"length":601},{"loc":"urn:cts:latinLit:phi0474.phi035:10.20","start":246781,"length":924},{"loc":"urn:cts:latinLit:phi0474.phi035:10.21","start":247705,"length":549},{"loc":"urn:cts:latinLit:phi0474.phi035:10.22","start":248254,"length":610},{"loc":"urn:cts:latinLit:phi0474.phi035:10.23","start":248864,"length":750},{"loc":"urn:cts:latinLit:phi0474.phi035:10.24","start":249614,"length":478},{"loc":"urn:cts:latinLit:phi0474.phi035:10.25","start":250092,"length":591},{"loc":"urn:cts:latinLit:phi0474.phi035:10.26","start":250683,"length":933},{"loc":"urn:cts:latinLit:phi0474.phi035:11.1","start":251616,"length":674},{"loc":"urn:cts:latinLit:phi0474.phi035:11.2","start":252290,"length":552},{"loc":"urn:cts:latinLit:phi0474.phi035:11.3","start":252842,"length":734},{"loc":"urn:cts:latinLit:phi0474.phi035:11.4","start":253576,"length":717},{"loc":"urn:cts:latinLit:phi0474.phi035:11.5","start":254293,"length":1018},{"loc":"urn:cts:latinLit:phi0474.phi035:11.6","start":255311,"length":764},{"loc":"urn:cts:latinLit:phi0474.phi035:11.7","start":256075,"length":711},{"loc":"urn:cts:latinLit:phi0474.phi035:11.8","start":256786,"length":613},{"loc":"urn:cts:latinLit:phi0474.phi035:11.9","start":257399,"length":1049},{"loc":"urn:cts:latinLit:phi0474.phi035:11.10","start":258448,"length":772},{"loc":"urn:cts:latinLit:phi0474.phi035:11.11","start":259220,"length":879},{"loc":"urn:cts:latinLit:phi0474.phi035:11.12","start":260099,"length":710},{"loc":"urn:cts:latinLit:phi0474.phi035:11.13","start":260809,"length":718},{"loc":"urn:cts:latinLit:phi0474.phi035:11.14","start":261527,"length":622},{"loc":"urn:cts:latinLit:phi0474.phi035:11.15","start":262149,"length":569},{"loc":"urn:cts:latinLit:phi0474.phi035:11.16","start":262718,"length":489},{"loc":"urn:cts:latinLit:phi0474.phi035:11.17","start":263207,"length":972},{"loc":"urn:cts:latinLit:phi0474.phi035:11.18","start":264179,"length":852},{"loc":"urn:cts:latinLit:phi0474.phi035:11.19","start":265031,"length":671},{"loc":"urn:cts:latinLit:phi0474.phi035:11.20","start":265702,"length":1211},{"loc":"urn:cts:latinLit:phi0474.phi035:11.21","start":266913,"length":745},{"loc":"urn:cts:latinLit:phi0474.phi035:11.22","start":267658,"length":660},{"loc":"urn:cts:latinLit:phi0474.phi035:11.23","start":268318,"length":769},{"loc":"urn:cts:latinLit:phi0474.phi035:11.24","start":269087,"length":1011},{"loc":"urn:cts:latinLit:phi0474.phi035:11.25","start":270098,"length":505},{"loc":"urn:cts:latinLit:phi0474.phi035:11.26","start":270603,"length":1227},{"loc":"urn:cts:latinLit:phi0474.phi035:11.27","start":271830,"length":929},{"loc":"urn:cts:latinLit:phi0474.phi035:11.28","start":272759,"length":528},{"loc":"urn:cts:latinLit:phi0474.phi035:11.29","start":273287,"length":444},{"loc":"urn:cts:latinLit:phi0474.phi035:11.30","start":273731,"length":685},{"loc":"urn:cts:latinLit:phi0474.phi035:11.31","start":274416,"length":678},{"loc":"urn:cts:latinLit:phi0474.phi035:11.32","start":275094,"length":507},{"loc":"urn:cts:latinLit:phi0474.phi035:11.33","start":275601,"length":472},{"loc":"urn:cts:latinLit:phi0474.phi035:11.34","start":276073,"length":659},{"loc":"urn:cts:latinLit:phi0474.phi035:11.35","start":276732,"length":545},{"loc":"urn:cts:latinLit:phi0474.phi035:11.36","start":277277,"length":638},{"loc":"urn:cts:latinLit:phi0474.phi035:11.37","start":277915,"length":818},{"loc":"urn:cts:latinLit:phi0474.phi035:11.38","start":278733,"length":574},{"loc":"urn:cts:latinLit:phi0474.phi035:11.39","start":279307,"length":690},{"loc":"urn:cts:latinLit:phi0474.phi035:11.40","start":279997,"length":91},{"loc":"urn:cts:latinLit:phi0474.phi035:12.1","start":280088,"length":468},{"loc":"urn:cts:latinLit:phi0474.phi035:12.2","start":280556,"length":703},{"loc":"urn:cts:latinLit:phi0474.phi035:12.3","start":281259,"length":672},{"loc":"urn:cts:latinLit:phi0474.phi035:12.4","start":281931,"length":696},{"loc":"urn:cts:latinLit:phi0474.phi035:12.5","start":282627,"length":665},{"loc":"urn:cts:latinLit:phi0474.phi035:12.6","start":283292,"length":401},{"loc":"urn:cts:latinLit:phi0474.phi035:12.7","start":283693,"length":973},{"loc":"urn:cts:latinLit:phi0474.phi035:12.8","start":284666,"length":759},{"loc":"urn:cts:latinLit:phi0474.phi035:12.9","start":285425,"length":891},{"loc":"urn:cts:latinLit:phi0474.phi035:12.10","start":286316,"length":541},{"loc":"urn:cts:latinLit:phi0474.phi035:12.11","start":286857,"length":779},{"loc":"urn:cts:latinLit:phi0474.phi035:12.12","start":287636,"length":854},{"loc":"urn:cts:latinLit:phi0474.phi035:12.13","start":288490,"length":655},{"loc":"urn:cts:latinLit:phi0474.phi035:12.14","start":289145,"length":533},{"loc":"urn:cts:latinLit:phi0474.phi035:12.15","start":289678,"length":613},{"loc":"urn:cts:latinLit:phi0474.phi035:12.16","start":290291,"length":472},{"loc":"urn:cts:latinLit:phi0474.phi035:12.17","start":290763,"length":582},{"loc":"urn:cts:latinLit:phi0474.phi035:12.18","start":291345,"length":689},{"loc":"urn:cts:latinLit:phi0474.phi035:12.19","start":292034,"length":721},{"loc":"urn:cts:latinLit:phi0474.phi035:12.20","start":292755,"length":624},{"loc":"urn:cts:latinLit:phi0474.phi035:12.21","start":293379,"length":590},{"loc":"urn:cts:latinLit:phi0474.phi035:12.22","start":293969,"length":687},{"loc":"urn:cts:latinLit:phi0474.phi035:12.23","start":294656,"length":805},{"loc":"urn:cts:latinLit:phi0474.phi035:12.24","start":295461,"length":918},{"loc":"urn:cts:latinLit:phi0474.phi035:12.25","start":296379,"length":791},{"loc":"urn:cts:latinLit:phi0474.phi035:12.26","start":297170,"length":892},{"loc":"urn:cts:latinLit:phi0474.phi035:12.27","start":298062,"length":1031},{"loc":"urn:cts:latinLit:phi0474.phi035:12.28","start":299093,"length":748},{"loc":"urn:cts:latinLit:phi0474.phi035:12.29","start":299841,"length":667},{"loc":"urn:cts:latinLit:phi0474.phi035:12.30","start":300508,"length":902},{"loc":"urn:cts:latinLit:phi0474.phi035:13.1","start":301410,"length":683},{"loc":"urn:cts:latinLit:phi0474.phi035:13.2","start":302093,"length":972},{"loc":"urn:cts:latinLit:phi0474.phi035:13.3","start":303065,"length":395},{"loc":"urn:cts:latinLit:phi0474.phi035:13.4","start":303460,"length":604},{"loc":"urn:cts:latinLit:phi0474.phi035:13.5","start":304064,"length":705},{"loc":"urn:cts:latinLit:phi0474.phi035:13.6","start":304769,"length":981},{"loc":"urn:cts:latinLit:phi0474.phi035:13.7","start":305750,"length":769},{"loc":"urn:cts:latinLit:phi0474.phi035:13.8","start":306519,"length":856},{"loc":"urn:cts:latinLit:phi0474.phi035:13.9","start":307375,"length":626},{"loc":"urn:cts:latinLit:phi0474.phi035:13.10","start":308001,"length":750},{"loc":"urn:cts:latinLit:phi0474.phi035:13.11","start":308751,"length":553},{"loc":"urn:cts:latinLit:phi0474.phi035:13.12","start":309304,"length":978},{"loc":"urn:cts:latinLit:phi0474.phi035:13.13","start":310282,"length":650},{"loc":"urn:cts:latinLit:phi0474.phi035:13.14","start":310932,"length":900},{"loc":"urn:cts:latinLit:phi0474.phi035:13.15","start":311832,"length":819},{"loc":"urn:cts:latinLit:phi0474.phi035:13.16","start":312651,"length":699},{"loc":"urn:cts:latinLit:phi0474.phi035:13.17","start":313350,"length":646},{"loc":"urn:cts:latinLit:phi0474.phi035:13.18","start":313996,"length":752},{"loc":"urn:cts:latinLit:phi0474.phi035:13.19","start":314748,"length":895},{"loc":"urn:cts:latinLit:phi0474.phi035:13.20","start":315643,"length":671},{"loc":"urn:cts:latinLit:phi0474.phi035:13.21","start":316314,"length":528},{"loc":"urn:cts:latinLit:phi0474.phi035:13.22","start":316842,"length":1118},{"loc":"urn:cts:latinLit:phi0474.phi035:13.23","start":317960,"length":826},{"loc":"urn:cts:latinLit:phi0474.phi035:13.24","start":318786,"length":773},{"loc":"urn:cts:latinLit:phi0474.phi035:13.25","start":319559,"length":754},{"loc":"urn:cts:latinLit:phi0474.phi035:13.26","start":320313,"length":1187},{"loc":"urn:cts:latinLit:phi0474.phi035:13.27","start":321500,"length":734},{"loc":"urn:cts:latinLit:phi0474.phi035:13.28","start":322234,"length":768},{"loc":"urn:cts:latinLit:phi0474.phi035:13.29","start":323002,"length":781},{"loc":"urn:cts:latinLit:phi0474.phi035:13.30","start":323783,"length":1077},{"loc":"urn:cts:latinLit:phi0474.phi035:13.31","start":324860,"length":633},{"loc":"urn:cts:latinLit:phi0474.phi035:13.32","start":325493,"length":858},{"loc":"urn:cts:latinLit:phi0474.phi035:13.33","start":326351,"length":1161},{"loc":"urn:cts:latinLit:phi0474.phi035:13.34","start":327512,"length":775},{"loc":"urn:cts:latinLit:phi0474.phi035:13.35","start":328287,"length":518},{"loc":"urn:cts:latinLit:phi0474.phi035:13.36","start":328805,"length":713},{"loc":"urn:cts:latinLit:phi0474.phi035:13.37","start":329518,"length":718},{"loc":"urn:cts:latinLit:phi0474.phi035:13.38","start":330236,"length":393},{"loc":"urn:cts:latinLit:phi0474.phi035:13.39","start":330629,"length":659},{"loc":"urn:cts:latinLit:phi0474.phi035:13.40","start":331288,"length":562},{"loc":"urn:cts:latinLit:phi0474.phi035:13.41","start":331850,"length":497},{"loc":"urn:cts:latinLit:phi0474.phi035:13.42","start":332347,"length":513},{"loc":"urn:cts:latinLit:phi0474.phi035:13.43","start":332860,"length":544},{"loc":"urn:cts:latinLit:phi0474.phi035:13.44","start":333404,"length":423},{"loc":"urn:cts:latinLit:phi0474.phi035:13.45","start":333827,"length":641},{"loc":"urn:cts:latinLit:phi0474.phi035:13.46","start":334468,"length":758},{"loc":"urn:cts:latinLit:phi0474.phi035:13.47","start":335226,"length":821},{"loc":"urn:cts:latinLit:phi0474.phi035:13.48","start":336047,"length":488},{"loc":"urn:cts:latinLit:phi0474.phi035:13.49","start":336535,"length":781},{"loc":"urn:cts:latinLit:phi0474.phi035:13.50","start":337316,"length":605},{"loc":"urn:cts:latinLit:phi0474.phi035:14.1","start":337921,"length":566},{"loc":"urn:cts:latinLit:phi0474.phi035:14.2","start":338487,"length":396},{"loc":"urn:cts:latinLit:phi0474.phi035:14.3","start":338883,"length":649},{"loc":"urn:cts:latinLit:phi0474.phi035:14.4","start":339532,"length":499},{"loc":"urn:cts:latinLit:phi0474.phi035:14.5","start":340031,"length":613},{"loc":"urn:cts:latinLit:phi0474.phi035:14.6","start":340644,"length":640},{"loc":"urn:cts:latinLit:phi0474.phi035:14.7","start":341284,"length":428},{"loc":"urn:cts:latinLit:phi0474.phi035:14.8","start":341712,"length":745},{"loc":"urn:cts:latinLit:phi0474.phi035:14.9","start":342457,"length":612},{"loc":"urn:cts:latinLit:phi0474.phi035:14.10","start":343069,"length":692},{"loc":"urn:cts:latinLit:phi0474.phi035:14.11","start":343761,"length":648},{"loc":"urn:cts:latinLit:phi0474.phi035:14.12","start":344409,"length":605},{"loc":"urn:cts:latinLit:phi0474.phi035:14.13","start":345014,"length":600},{"loc":"urn:cts:latinLit:phi0474.phi035:14.14","start":345614,"length":576},{"loc":"urn:cts:latinLit:phi0474.phi035:14.15","start":346190,"length":759},{"loc":"urn:cts:latinLit:phi0474.phi035:14.16","start":346949,"length":638},{"loc":"urn:cts:latinLit:phi0474.phi035:14.17","start":347587,"length":814},{"loc":"urn:cts:latinLit:phi0474.phi035:14.18","start":348401,"length":573},{"loc":"urn:cts:latinLit:phi0474.phi035:14.19","start":348974,"length":476},{"loc":"urn:cts:latinLit:phi0474.phi035:14.20","start":349450,"length":554},{"loc":"urn:cts:latinLit:phi0474.phi035:14.21","start":350004,"length":381},{"loc":"urn:cts:latinLit:phi0474.phi035:14.22","start":350385,"length":411},{"loc":"urn:cts:latinLit:phi0474.phi035:14.23","start":350796,"length":702},{"loc":"urn:cts:latinLit:phi0474.phi035:14.24","start":351498,"length":573},{"loc":"urn:cts:latinLit:phi0474.phi035:14.25","start":352071,"length":470},{"loc":"urn:cts:latinLit:phi0474.phi035:14.26","start":352541,"length":619},{"loc":"urn:cts:latinLit:phi0474.phi035:14.27","start":353160,"length":924},{"loc":"urn:cts:latinLit:phi0474.phi035:14.28","start":354084,"length":665},{"loc":"urn:cts:latinLit:phi0474.phi035:14.29","start":354749,"length":456},{"loc":"urn:cts:latinLit:phi0474.phi035:14.30","start":355205,"length":545},{"loc":"urn:cts:latinLit:phi0474.phi035:14.31","start":355750,"length":741},{"loc":"urn:cts:latinLit:phi0474.phi035:14.32","start":356491,"length":625},{"loc":"urn:cts:latinLit:phi0474.phi035:14.33","start":357116,"length":837},{"loc":"urn:cts:latinLit:phi0474.phi035:14.34","start":357953,"length":986},{"loc":"urn:cts:latinLit:phi0474.phi035:14.35","start":358939,"length":589},{"loc":"urn:cts:latinLit:phi0474.phi035:14.36","start":359528,"length":649},{"loc":"urn:cts:latinLit:phi0474.phi035:14.37","start":360177,"length":728},{"loc":"urn:cts:latinLit:phi0474.phi035:14.38","start":360905,"length":1204}]}
{"id":"urn:cts:latinLit:phi0474.phi036.perseus-lat1","text":"Saepe et multum hoc mecum cogitavi, bonine an\nmali plus attulerit hominibus et civitatibus copia di-\ncendi ac summum eloquentiae studium. nam cum\net nostrae rei publicae detrimenta considero et maxi-\nmarum civitatum veteres animo calamitates colligo,\nnon minimam video per disertissimos homines in-\nvectam partem incommodorum; cum autem res ab\nnostra memoria propter vetustatem remotas ex litte-\nrarum monumentis repetere instituo, multas urbes\nconstitutas, plurima bella restincta, firmissimas socie-\ntates, sanctissimas amicitias intellego cum animi ra-\ntione tum facilius eloquentia comparatas. ac me\nquidem diu cogitantem ratio ipsa in hanc potissimum\nsententiam ducit, ut existimem sapientiam sine elo-\nquentia parum prodesse civitatibus, eloquentiam vero\nsine sapientia nimium obesse plerumque, prodesse\nnumquam. quare si quis omissis rectissimis atque\nhonestissimis studiis rationis et officii consumit omnem\noperam in exercitatione dicendi, is inutilis sibi, per-\nniciosus patriae civis alitur; qui vero ita sese armat\neloquentia, ut non oppugnare commoda patriae, sed\npro his propugnare possit, is mihi vir et suis et pu-\nblicis rationibus utilissimus atque amicissimus civis\nfore videtur.\nAc si volumus huius rei, quae vocatur eloquentia,\nsive artis sive studii sive exercitationis cuiusdam sive\nfacultatis ab natura profectae considerare principium,\nreperiemus id ex honestissimis causis natum atque\noptimis rationibus profectum. nam fuit quoddam tem-\npus, cum in agris homines passim bestiarum modo\nvagabantur et sibi victu fero vitam propagabant nec\nratione animi quicquam, sed pleraque viribus corporis\nadministrabant, nondum divinae religionis, non hu-\nmani officii ratio colebatur, nemo nuptias viderat legi-\ntimas, non certos quisquam aspexerat liberos, non, ius\naequabile quid utilitatis haberet, acceperat. ita propter\nerrorem atque inscientiam caeca ac temeraria domi-\nnatrix animi cupiditas ad se explendam viribus cor-\nporis abutebatur, perniciosissimis satellitibus. quo tem-\npore quidam magnus videlicet vir et sapiens cognovit,\nquae materia esset et quanta ad maximas res opportunitas in animis inesset hominum, si quis eam posset\nelicere et praecipiendo meliorem reddere; qui dispersos\nhomines in agros et in tectis silvestribus abditos ratione\nquadam conpulit unum in locum et congregavit et eos\nin unam quamque rem inducens utilem atque honestam\nprimo propter insolentiam reclamantes, deinde propter\nrationem atque orationem studiosius audientes ex feris\net inmanibus mites reddidit et mansuetos.\nac mihi qui-\ndem hoc nec tacita videtur nec inops dicendi sapientia\nperficere potuisse, ut homines a consuetudine subito\nconverteret et ad diversas rationes vitae traduceret.\nage vero urbibus constitutis, ut fidem colere et iusti-\ntiam retinere discerent et aliis parere sua voluntate\nconsuescerent ac non modo labores excipiendos com-\nmunis commodi causa, sed etiam vitam amittendam\nexistimarent, qui tandem fieri potuit, nisi homines ea,\nquae ratione invenissent, eloquentia persuadere po-\ntuissent? profecto nemo nisi gravi ac suavi commotus\noratione, cum viribus plurimum posset, ad ius voluisset\nsine vi descendere, ut inter quos posset excellere, cum\niis se pateretur aequari et sua voluntate a iucundissi-\nma consuetudine recederet, quae praesertim iam natu-\nrae vim optineret propter vetustatem. ac primo quidem\nsic et nata et progressa longius eloquentia videtur et\nitem postea maximis in rebus pacis et belli cum sum-\nmis hominum utilitatibus esse versata; postquam vero\ncommoditas quaedam, prava virtutis imitatrix, sine ra-\ntione officii dicendi copiam consecuta est, tum ingenio\nfreta malitia pervertere urbes et vitas hominum labe-\nfactare assuevit.\nAtque huius quoque exordium mali, quoniam princi-\npium boni diximus, explicemus. veri simillimum mihi\nvidetur quodam tempore neque in publicis rebus infantes et insipientes homines solitos esse versari nec\nvero ad privatas causas magnos ac disertos homines\naccedere, sed cum a summis viris maximae res admini-\nstrarentur, arbitror alios fuisse non incallidos homines,\nqui ad parvas controversias privatorum accederent.\nquibus in controversiis cum saepe a mendacio contra\nverum stare homines consuescerent, dicendi assiduitas\ninduit audaciam, ut necessario superiores illi propter\niniurias civium resistere audacibus et opitulari suis\nquisque necessariis cogeretur. itaque cum in dicendo\nsaepe par, nonnumquam etiam superior visus esset is,\nqui omisso studio sapientiae nihil sibi praeter eloquen-\ntiam comparasset, fiebat, ut et multitudinis et suo iudi-\ncio dignus, qui rem publicam gereret, videretur. hinc\nnimirum non iniuria, cum ad gubernacula rei publicae\ntemerarii atque audaces homines accesserant, maxima\nac miserrima naufragia fiebant. quibus rebus tantum\nodii atque invidiae suscepit eloquentia, ut homines in-\ngeniosissimi, quasi ex aliqua turbida tempestate in por-\ntum, sic ex seditiosa ac tumultuosa vita se in studium\naliquod traderent quietum. quare mihi videntur postea\ncetera studia recta atque honesta per otium concele-\nbrata ab optimis enituisse, hoc vero a plerisque eorum\ndesertum obsolevisse tempore, quo multo vehementius\nerat retinendum et studiosius adaugendum.\nnam quo\nindignius rem honestissimam et rectissimam violabat\nstultorum et improborum temeritas et audacia summo\ncum rei publicae detrimento, eo studiosius et illis re-\nsistendum fuit et rei publicae consulendum. quod no-\nstrum illum non fugit Catonem neque Laelium neque\neorum, ut vere dicam, discipulum Africanum neque\nGracchos Africani nepotes: quibus in hominibus erat\nsumma virtus et summa virtute amplificata auctoritas\net, quae et his rebus ornamento et rei publicae prae-\nsidio esset, eloquentia. quare meo quidem animo nihilo\nminus eloquentiae studendum est, etsi ea quidam et\nprivatim et publice abutuntur; sed eo quidem vehemen-\ntius, ne mali magno cum detrimento bonorum et com-\nmuni omnium pernicie plurimum possint, cum prae-\nsertim hoc sit unum, quod ad omnes res et privatas\net publicas maxime pertineat, hoc tuta, hoc honesta,\nhoc inlustris, hoc eodem vita iucunda fiat. nam hinc\nad rem publicam plurima commoda veniunt, si mo-\nderatrix omnium rerum praesto est sapientia; hinc ad\nipsos, qui eam adepti sunt, laus, honos, dignitas con-\nfluit; hinc amicis quoque eorum certissimum et tu-\ntissimum praesidium comparatur. ac mihi quidem vi-\ndentur homines, cum multis rebus humiliores et in-\nfirmiores sint, hac re maxime bestiis praestare, quod\nloqui possunt. quare praeclarum mihi quiddam videtur\nadeptus is, qui, qua re homines bestiis praestent, ea\nin re hominibus ipsis antecellat. hoc si forte non natura\nmodo neque exercitatione conficitur, verum etiam arti-\nficio quodam comparatur, non alienum est videre,\nquae dicant ii, qui quaedam eius rei praecepta nobis\nreliquerunt.\nSed antequam de praeceptis oratoriis dicimus, videtur\ndicendum de genere ipsius artis, de officio, de fine,\nde materia, de partibus. nam his rebus cognitis facilius et expeditius animus unius cuiusque ipsam ra-\ntionem ac viam artis considerare poterit.\nCivilis quaedam ratio est, quae multis et magnis ex\nrebus constat. eius quaedam magna et ampla pars\nest artificiosa eloquentia, quam rhetoricam vocant.\nnam neque cum iis sentimus, qui civilem scientiam\neloquentia non putant indigere, et ab iis, qui eam pu-\ntant omnem rhetoris vi et artificio contineri, magnopere\ndissentimus. quare hanc oratoriam facultatem in eo\ngenere ponemus, ut eam civilis scientiae partem esse\ndicamus. Officium autem eius facultatis videtur esse\ndicere adposite ad persuasionem; finis persuadere\ndictione. inter officium et finem hoc interest, quod in\nofficio, quid fieri, in fine, quid effici conveniat, con-\nsideratur. ut medici officium dicimus esse curare ad\nsanandum apposite, finem sanare curatione, item, ora-\ntoris quid officium et quid finem esse dicamus, intel-\nlegimus, cum id, quod facere debet, officium esse di-\ncimus, illud, cuius causa facere debet, finem appel-\nlamus.\nMateriam artis eam dicimus, in qua omnis ars et ea\nfacultas, quae conficitur ex arte, versatur. ut si medi-\ncinae materiam dicamus morbos ac vulnera, quod in\nhis omnis medicina versetur, item, quibus in rebus ver-\nsatur ars et facultas oratoria, eas res materiam artis\nrhetoricae nominamus. has autem res alii plures, alii\npauciores existimarunt. nam Gorgias Leontinus, anti-\nquissimus fere rhetor, omnibus de rebus oratorem op-\ntime posse dicere existimavit; hic infinitam et inmensam\nhuic artificio materiam subicere videtur. Aristoteles\nautem, qui huic arti plurima adiumenta atque orna-\nmenta subministravit, tribus in generibus rerum ver-\nsari rhetoris officium putavit, demonstrativo, delibera-\ntivo, iudiciali. demonstrativum est, quod tribuitur in\nalicuius certae personae laudem aut vituperationem;\ndeliberativum, quod positum in disceptatione civili ha-\nbet in se sententiae dictionem; iudiciale, quod positum\nin iudicio habet in se accusationem et defensionem aut\npetitionem et recusationem. et, quemadmodum nostra\nquidem fert opinio, oratoris ars et facultas in hac ma-\nteria tripertita versari existimanda est. nam Herma-\ngoras quidem nec quid dicat attendere nec quid polli-\nceatur intellegere videtur, qui oratoris materiam in cau-\nsam et in quaestionem dividat, causam esse dicat rem,\nquae habeat in se controversiam in dicendo positam\ncum personarum certarum interpositione; quam nos\nquoque oratori dicimus esse adtributam (nam tres eas\npartes, quas ante diximus, subponimus, iudicialem, de-\nliberativam, demonstrativam). quaestionem autem eam\nappellat, quae habeat in se controversiam in dicendo\npositam sine certarum personarum interpositione, ad\nhunc modum: ecquid sit bonum praeter honestatem?\nverine sint sensus?\nquae sit mundi forma?\nquae sit\nsolis magnitudo? quas quaestiones procul ab oratoris\nofficio remotas facile omnes intellegere existimamus;\nnam quibus in rebus summa ingenia philosophorum\nplurimo cum labore consumpta intellegimus, eas sicut\naliquas parvas res oratori adtribuere magna amentia\nvidetur. quodsi magnam in his Hermagoras habuisset\nfacultatem studio et disciplina comparatam, videretur\nfretus sua scientia falsum quiddam constituisse de\noratoris artificio et non quid ars, sed quid ipse posset,\nexposuisse. nunc vero ea vis est in homine, ut ei multo\nrhetoricam citius quis ademerit, quam philosophiam\nconcesserit: neque eo, quo eius ars, quam edidit, mihi\nmendosissime scripta videatur; nam satis in ea videtur\nex antiquis artibus ingeniose et diligenter electas res\ncollocasse et nonnihil ipse quoque novi protulisse; ve-\nrum oratori minimum est de arte loqui, quod hic fecit,\nmulto maximum ex arte dicere, quod eum minime po-\ntuisse omnes videmus.\nQuare materia quidem nobis rhetoricae videtur artis\nea, quam Aristoteli visam esse diximus; partes autem\neae, quas plerique dixerunt, inventio, dispositio, elo-\ncutio, memoria, pronuntiatio. inventio est excogitatio\nrerum verarum aut veri similium, quae causam proba-\nbilem reddant; dispositio est rerum inventarum in or-\ndinem distributio; elocutio est idoneorum verborum et\nsententiarum ad inventionem accommodatio; memoria\nest firma animi rerum ac verborum ad inventionem\nperceptio; pronuntiatio est ex rerum et verborum\ndignitate vocis et corporis moderatio.\nNunc his rebus breviter constitutis eas rationes, qui-\nbus ostendere possimus genus et finem et officium\nhuius artis, aliud in tempus differemus; nam et mul-\ntorum verborum indigent et non tanto opere ad artis\ndescriptionem et praecepta tradenda pertinent. eum au-\ntem, qui artem rhetoricam scribat, de duabus reliquis\nrebus, materia artis ac partibus, scribere oportere\nexistimamus. ac mihi quidem videtur coniuncte agen-\ndum de materia ac partibus. quare inventio, quae prin-\nceps est omnium partium, potissimum in omni causa-\nrum genere, qualis debeat esse, consideretur.\nOmnis res, quae habet in se positam in dictione ac\ndisceptatione aliquam controversiam, aut facti aut no-\nminis aut generis aut actionis continet quaestionem.\neam igitur quaestionem, ex qua causa nascitur, consti-\ntutionem appellamus. constitutio est prima conflictio\ncausarum ex depulsione intentionis profecta, hoc\nmodo: fecisti:\nnon feci aut iure feci. cum facti con-\ntroversia est, quoniam coniecturis causa firmatur, con-\nstitutio coniecturalis appellatur. cum autem nominis,\nquia vis vocabuli definienda verbis est, constitutio de-\nfinitiva nominatur. cum vero, qualis res sit, quaeritur,\nquia et de vi et de genere negotii controversia est, con-\nstitutio generalis vocatur. at cum causa ex eo pendet,\nquia non aut is agere videtur, quem oportet, aut non\ncum eo, quicum oportet, aut non apud quos, quo tem-\npore, qua lege, quo crimine, qua poena oportet, transla-\ntiva dicitur constitutio, quia actio translationis et com-\nmutationis indigere videtur. atque harum aliquam in\nomne causae genus incidere necesse est; nam in quam\nrem non inciderit, in ea nihil esse poterit controversiae.\nquare eam ne causam quidem convenit putari.\nAc facti quidem controversia in omnia tempora\npotest tribui. nam quid factum sit, potest quaeri, hoc\nmodo: occideritne Aiacem Ulixes; et quid fiat, hoc\nmodo: bonone animo sint erga populum Romanum Fre-\ngellani; et quid futurum sit, hoc modo: si Carthaginem\nreliquerimus incolumem, num quid sit incommodi ad\nrem publicam perventurum.\nNominis est controversia, cum de facto convenit et\nquaeritur, id quod factum est quo nomine appelletur.\nquo in genere necesse est ideo nominis esse controver-\nsiam, quod de re ipsa non conveniat; non quod de\nfacto non constet, sed quod id, quod factum sit, aliud\nalii videatur esse et idcirco alius alio nomine id appellet.\nquare in eiusmodi generibus definienda res erit verbis\net breviter describenda, ut, si quis sacrum ex privato\nsubripuerit, utrum fur an sacrilegus sit iudicandus; nam\nid cum quaeritur, necesse erit definire utrumque, quid\nsit fur, quid sacrilegus, et sua descriptione ostendere\nalio nomine illam rem, de qua agitur, appellare opor-\ntere atque adversarii dicunt.\nGeneris est controversia, cum et, quid factum sit,\nconvenit et, quo id factum nomine appellari oporteat,\nconstat et tamen, quantum et cuiusmodi et omnino\nquale sit, quaeritur, hoc modo: iustum an iniustum,\nutile an inutile, et omnia, in quibus, quale sit id, quod\nfactum est, quaeritur sine ulla nominis controversia.\nhuic generi Hermagoras partes quattuor subposuit, de-\nliberativam, demonstrativam, iuridicialem, negotialem.\nquod eius, ut nos putamus, non mediocre peccatum\nreprehendendum videtur, verum brevi, ne aut, si taciti\npraeterierimus, sine causa non secuti putemur aut, si\ndiutius in hoc constiterimus, moram atque impedimen-\ntum reliquis praeceptis intulisse videamur. si delibe-\nratio et demonstratio genera sunt causarum, non pos-\nsunt recte partes alicuius generis causae putari; eadem\nenim res alii genus esse, alii pars potest, eidem genus\nesse et pars non potest. deliberatio autem et demon-\nstratio genera sunt causarum. nam aut nullum causae\ngenus est aut iudiciale solum aut et iudiciale et demon-\nstrativum et deliberativum. nullum dicere causae esse\ngenus, cum causas esse multas dicat et in eas praecepta\ndet, amentia est; unum iudiciale autem solum esse qui\npotest, cum deliberatio et demonstratio neque ipsae\nsimiles inter se sint et ab iudiciali genere plurimum\ndissideant et suum quaeque finem habeat, quo referri\ndebeat? relinquitur ergo, ut omnia tria genera sint cau-\nsarum. deliberatio et demonstratio non possunt recte\npartes alicuius generis causae putari. male igitur eas\ngeneralis constitutionis partes esse dixit.\nQuodsi generis causae partes non possunt recte pu-\ntari, multo minus recte partis causae partes putabun-\ntur. pars autem causae est constitutio omnis; non enim\ncausa ad constitutionem, sed constitutio ad causam\nadcommodatur. at demonstratio et deliberatio generis\ncausae partes non possunt recte putari, quod ipsa sunt\ngenera; multo igitur minus recte partis eius, quae hic\ndicitur, partes putabuntur. deinde si constitutio et\nipsa et pars eius quaelibet intentionis depulsio est,\nquae intentionis depulsio non est, ea nec constitutio\nnec pars constitutionis est: at si, quae intentionis de-\npulsio non est, ea nec constitutio nec pars constitutionis\nest, deliberatio et demonstratio neque constitutio nec\npars constitutionis est. si igitur constitutio et ipsa\net pars eius intentionis depulsio est, deliberatio et de-\nmonstratio neque constitutio neque pars constitutionis\nest. placet autem ipsi constitutionem intentionis esse\ndepulsionem; placeat igitur oportet demonstrationem\net deliberationem non esse constitutionem nec partem\nconstitutionis. atque hoc eodem urguebitur, sive con-\nstitutionem primam causae accusatoris confirmationem\ndixerit sive defensoris primam deprecationem; nam\neum eadem omnia incommoda sequentur.\nDeinde coniecturalis causa non potest simul ex\neadem parte eodem in genere et coniecturalis esse\net definitiva. nec definitiva causa potest simul ex\neadem parte eodem in genere et definitiva esse et\ntranslativa. et omnino nulla constitutio nec pars con-\nstitutionis potest simul et suam habere et alterius in\nse vim continere, ideo quod una quaeque ex se et ex\nsua natura simpliciter consideratur, altera assumpta\nnumerus constitutionum duplicatur, non vis constitu-\ntionis augetur. at deliberativa causa simul ex eadem\nparte eodem in genere et coniecturalem et generalem\net definitivam et translativam solet habere constitu-\ntionem et unam aliquam et plures nonnumquam. ergo\nipsa neque constitutio est nec pars constitutionis. idem\nin demonstratione solet usu venire. genera igitur, ut\nante diximus, haec causarum putanda sunt, non partes\nalicuius constitutionis.\nHaec ergo constitutio, quam generalem nominamus,\npartes videtur nobis duas habere, iuridicialem et neg-\notialem. iuridicialis est, in qua aequi et recti natura\naut praemii aut poenae ratio quaeritur; negotialis, in\nqua, quid iuris ex civili more et aequitate sit, conside-\nratur;\ncui diligentiae praeesse apud nos iure consulti\nexistimantur. ac iuridicialis quidem ipsa et in duas\ntribuitur partes, absolutam et adsumptivam. absoluta\nest, quae ipsa in se continet iuris et iniuriae quae-\nstionem; adsumptiva, quae ipsa ex se nihil dat firmi\nad recusationem, foris autem aliquid defensionis ad-\nsumit. eius partes sunt quattuor, concessio, remotio\ncriminis, relatio criminis, conparatio. concessio est,\ncum reus non id, quod factum est, defendit, sed ut\nignoscatur, postulat. haec in duas partes dividitur,\npurgationem et deprecationem. purgatio est, cum fac-\ntum conceditur, culpa removetur. haec partes habet\ntres, inprudentiam, casum, necessitatem. deprecatio\nest, cum et peccasse et consulto peccasse reus se con-\nfitetur et tamen, ut ignoscatur, postulat; quod genus\nperraro potest accidere. remotio criminis est, cum id\ncrimen, quod infertur, ab se et ab sua culpa et potestate\nin alium reus removere conatur. id dupliciter fieri pot-\nerit, si aut causa aut factum in alium transferetur.\ncausa transferetur, cum aliena dicitur vi et potestate fac-\ntum, factum autem, cum alius aut debuisse aut potuisse\nfacere dicitur. relatio criminis est, cum ideo iure fac-\ntum dicitur, quod aliquis ante iniuria lacessierit. con-\nparatio est, cum aliud aliquid factum rectum aut utile\ncontenditur, quod ut fieret, illud, quod arguitur, dicitur\nesse commissum.\nIn quarta constitutione, quam translativam nomi-\nnamus, eius constitutionis est controversia, cum aut\nquem aut quicum aut quomodo aut apud quos aut\nquo iure aut quo tempore agere oporteat, quaeritur\naut omnino aliquid de commutatione aut infirmatione\nactionis agitur. huius constitutionis Hermagoras in-\nventor esse existimatur, non quo non usi sint ea veteres oratores saepe multi, sed quia non animadverte-\nrunt artis scriptores eam superiores nec rettulerunt in\nnumerum constitutionum. post autem ab hoc inventam\nmulti reprehenderunt, quos non tam inprudentia falli\nputamus (res enim perspicua est) quam invidia atque\nobtrectatione quadam inpediri.\nEt constitutiones quidem et earum partes exposui-\nmus, exempla autem cuiusque generis tum commodius\nexposituri videamur, cum in unum quodque eorum\nargumentorum copiam dabimus; nam argumentandi\nratio dilucidior erit, cum et ad genus et ad exemplum\ncausae statim poterit accommodari.\nConstitutione causae reperta statim placet conside-\nrare, utrum causa sit simplex an iuncta; et si iuncta\nerit, utrum sit ex pluribus quaestionibus iuncta an ex\naliqua conparatione. simplex est, quae absolutam in\nse continet unam quaestionem, hoc modo: Corinthiis\nbellum indicamus an non? coniuncta ex pluribus\nquaestionibus, in qua plura quaeruntur, hoc pacto:\nutrum Carthago diruatur an Carthaginiensibus redda-\ntur an eo colonia deducatur. ex conparatione, in qua per\ncontentionem, utrum potius aut quid potissimum sit,\nquaeritur, ad hunc modum: utrum exercitus in Mace-\ndoniam contra Philippum mittatur, qui sociis sit\nauxilio, an teneatur in Italia, ut quam maximae contra\nHannibalem copiae sint.\n\nDeinde considerandum est, in ratione an in scripto\nsit controversia; nam scripti controversia est ea, quae\nex scriptionis genere nascitur. eius autem genera,\nquae separata sunt a constitutionibus, quinque sunt.\nnam tum verba ipsa videntur cum sententia scriptoris\ndissidere, tum inter se duae leges aut plures discre-\npare, tum id, quod scriptum est, duas aut plures res\nsignificare, tum ex eo, quod scriptum est, aliud, quod\nnon scriptum est, inveniri, tum vis verbi quasi in de-\nfinitiva constitutione, in quo posita sit, quaeri. quare\nprimum genus de scripto et sententia, secundum ex\ncontrariis legibus, tertium ambiguum, quartum ratio-\ncinativum, quintum definitivum nominamus. ratio est\nautem, cum omnis quaestio non in scriptione, sed in\naliqua argumentatione consistit.\nAc tum, considerato genere causae, cognita con-\nstitutione, cum simplexne an iuncta sit intellexeris et\nscripti an rationis habeat controversiam videris, dein-\nceps erit videndum, quae quaestio, quae ratio, quae\niudicatio, quod firmamentum causae sit; quae omnia a\nconstitutione proficiscantur oportet. quaestio est ea,\nquae ex conflictione causarum gignitur controversia,\nhoc modo: non iure fecisti;\niure feci. causarum autem\nest conflictio, in qua constitutio constat. ex ea igitur\nnascitur controversia, quam quaestionem dicimus,\nhaec: iurene fecerit? ratio est ea, quae continet cau-\nsam, quae si sublata sit, nihil in causa controversiae\nrelinquatur, hoc modo, ut docendi causa in facili et\npervulgato exemplo consistamus: Orestes si accusetur\nmatricidii, nisi hoc dicat iure feci; illa enim patrem\nmeum occiderat, non habet defensionem. qua ratione\nsublata omnis controversia quoque sublata sit. ergo\neius causae ratio est, quod illa Agamemnonem occi-\nderit. iudicatio est, quae ex infirmatione et confirma-\ntione rationis nascitur controversia. nam sit ea nobis\nexposita ratio, quam paulo ante exposuimus: illa enim\nmeum, inquit, patrem occiderat:\nat non, inquiet ad-\nversarius, abs te filio matrem necari oportuit; potuit\nenim sine tuo scelere illius factum puniri. ex hac de-\nductione rationis illa summa nascitur controversia,\nquam iudicationem appellamus. ea est huiusmodi: rec-\ntumne fuerit ab Oreste matrem occidi, cum illa Orestis\npatrem occidisset.\nfirmamentum est firmissima argu-\nmentatio defensoris et appositissima ad iudicationem:\nut si velit Orestes dicere eiusmodi animum matris suae\nfuisse in patrem suum, in se ipsum ac sorores, in\nregnum, in famam generis et familiae, ut ab ea poenas\nliberi sui potissimum petere debuerint. Et in ceteris\nquidem constitutionibus ad hunc modum iudicationes\nreperiuntur; in coniecturali autem constitutione, quia\nratio non est—factum enim non conceditur—, non\npotest ex deductione rationis nasci iudicatio. quare ne-\ncesse est eandem esse quaestionem et iudicationem:\nfactum est, non est factum, factumne sit? quot autem\nin causa constitutiones aut earum partes erunt, totidem\nnecesse erit quaestiones, rationes, iudicationes, firma-\nmenta reperire.\nTum his omnibus in causa repertis denique sin-\ngulae partes totius causae considerandae sunt. nam non\nut quidque dicendum primum est, ita primum animad-\nvertendum videtur; ideo quod illa, quae prima dicun-\ntur, si vehementer velis congruere et cohaerere cum\ncausa, ex iis ducas oportet, quae post dicenda sunt.\nquare cum iudicatio et ea, quae ad iudicationem oportet\nargumenta inveniri, diligenter erunt artificio reperta,\ncura et cogitatione pertractata, tum denique ordinandae\nsunt ceterae partes orationis. eae partes sex esse om-\nnino nobis videntur: exordium, narratio, partitio, con-\nfirmatio, reprehensio, conclusio.\nNunc quoniam exordium princeps debet esse, nos\nquoque primum in rationem exordiendi praecepta da-\nbimus.\nExordium est oratio animum auditoris idonee com-\nparans ad reliquam dictionem: quod eveniet, si eum\nbenivolum, attentum, docilem confecerit. quare qui\nbene exordiri causam volet, eum necesse est genus suae\ncausae diligenter ante cognoscere. Genera causarum\nquinque sunt: honestum, admirabile, humile, anceps,\nobscurum. honestum causae genus est, cui statim sine\noratione nostra favet auditoris animus; admirabile, a\nquo est alienatus animus eorum, qui audituri sunt; humile, quod neglegitur ab auditore et non magno opere\nadtendendum videtur; anceps, in quo aut iudicatio\ndubia est aut causa et honestatis et turpitudinis parti-\nceps, ut et benivolentiam pariat et offensionem; obscu-\nrum, in quo aut tardi auditores sunt aut difficilioribus\nad cognoscendum negotiis causa est implicata. quare\ncum tam diversa sint genera causarum, exordiri quo-\nque dispari ratione in uno quoque genere necesse est.\nigitur exordium in duas partes dividitur, in principium\net insinuationem. principium est oratio perspicue et\nprotinus perficiens auditorem benivolum aut docilem\naut attentum. insinuatio est oratio quadam dissimu-\nlatione et circumitione obscure subiens auditoris\nanimum.\nIn admirabili genere causae, si non omnino infesti\nauditores erunt, principio benivolentiam conparare li-\ncebit. sin erunt vehementer abalienati, confugere ne-\ncesse erit ad insinuationem. nam ab iratis si perspicue\npax et benivolentia petitur, non modo ea non inve-\nnitur, sed augetur atque inflammatur odium. in humili\nautem genere causae contemptionis tollendae causa ne-\ncesse est attentum efficere auditorem. anceps genus\ncausae si dubiam iudicationem habebit, ab ipsa iudi-\ncatione exordiendum est. sin autem partem turpitu-\ndinis, partem honestatis habebit, benivolentiam captare\noportebit, ut in genus honestum causa translata vi-\ndeatur. cum autem erit honestum causae genus, vel\npraeteriri principium poterit vel, si commodum fuerit,\naut a narratione incipiemus aut a lege aut ab aliqua\nfirmissima ratione nostrae dictionis; sin uti prin-\ncipio placebit, benivolentiae partibus utendum est, ut\nid, quod est, augeatur. in obscuro causae genere per\nprincipium dociles auditores efficere oportebit.\nNunc quoniam quas res exordio conficere oporteat\ndictum est, reliquum est, ut ostendatur, quibus quae-\nque rationibus res confici possit.\nBenivolentia quattuor ex locis comparatur: ab nostra,\nab adversariorum, ab iudicum persona, a causa. ab\nnostra, si de nostris factis et officiis sine arrogantia\ndicemus; si crimina inlata et aliquas minus honestas\nsuspiciones iniectas diluemus; si, quae incommoda acci-\nderint aut quae instent difficultates, proferemus; si\nprece et obsecratione humili ac supplici utemur. ab ad-\nversariorum autem, si eos aut in odium aut in invidiam\naut in contemptionem adducemus. in odium ducentur,\nsi quod eorum spurce, superbe, crudeliter, malitiose\nfactum proferetur; in invidiam, si vis eorum, potentia,\ndivitiae, cognatio pecuniae proferentur atque eorum\nusus arrogans et intolerabilis, ut his rebus magis vi-\ndeantur quam causae suae confidere; in contemp-\ntionem adducentur, si eorum inertia, neglegentia, igna-\nvia, desidiosum studium et luxuriosum otium profe-\nretur. ab auditorum persona benivolentia captabitur,\nsi res ab iis fortiter, sapienter, mansuete gestae profe-\nrentur, ut ne qua assentatio nimia significetur, si de\niis quam honesta existimatio quantaque eorum iudicii\net auctoritatis exspectatio sit ostendetur; ab rebus, si\nnostram causam laudando extollemus, adversariorum\ncausam per contemptionem deprimemus.\nAttentos\nautem faciemus, si demonstrabimus ea, quae dicturi\nerimus, magna, nova, incredibilia esse, aut ad omnes\naut ad eos, qui audient, aut ad aliquos inlustres ho-\nmines aut ad deos inmortales aut ad summam rem pu-\nblicam pertinere; et si pollicebimur nos brevi nostram\ncausam demonstraturos atque exponemus iudica-\ntionem aut iudicationes, si plures erunt. Dociles audi-\ntores faciemus, si aperte et breviter summam causae\nexponemus, hoc est, in quo consistat controversia. nam\net, cum docilem velis facere, simul attentum facias\noportet. nam is est maxime docilis, qui attentissime est\nparatus audire.\nNunc insinuationes quemadmodum tractari con-\nveniat, deinceps dicendum videtur. insinuatione igitur\nutendum est, cum admirabile genus causae est, hoc\nest, ut ante diximus, cum animus auditoris infestus\nest. id autem tribus ex causis fit maxime: si aut\ninest in ipsa causa quaedam turpitudo aut ab iis,\nqui ante dixerunt, iam quiddam auditori persuasum\nvidetur aut eo tempore locus dicendi datur, cum iam\nilli, quos audire oportet, defessi sunt audiendo. nam\nex hac quoque re non minus quam ex primis duabus\nin oratore nonnumquam animus auditoris offenditur.\nSi causae turpitudo contrahit offensionem, aut pro eo\nhomine, in quo offenditur, alium hominem, qui dili-\ngitur, interponi oportet; aut pro re, in qua offenditur, aliam rem, quae probatur; aut pro re hominem\naut pro homine rem, ut ab eo, quod odit, ad id, quod\ndiligit, auditoris animus traducatur; et dissimulare te\nid defensurum, quod existimeris; deinde, cum iam mi-\ntior factus erit auditor, ingredi pedetemptim in defen-\nsionem et dicere ea, quae indignentur adversarii, tibi\nquoque indigna videri; deinde, cum lenieris eum, qui\naudiet, demonstrare, nihil eorum ad te pertinere et ne-\ngare quicquam de adversariis esse dicturum, neque hoc\nneque illud, ut neque aperte laedas eos, qui diliguntur,\net tamen id obscure faciens, quoad possis, alienes ab eis\nauditorum voluntatem; et aliquorum iudicium simili de\nre aut auctoritatem proferre imitatione dignam; deinde\neandem aut consimilem aut maiorem aut minorem agi\nrem in praesenti demonstrare.\nSin oratio adversariorum\nfidem videbitur auditoribus fecisse—id quod ei, qui\nintellegit, quibus rebus fides fiat, facile erit cognitu—\noportet aut de eo, quod adversarii firmissimum sibi pu-\ntarint et maxime ii, qui audient, probarint, primum te\ndicturum polliceri, aut ab adversarii dicto exordiri et\nab eo potissimum, quod ille nuperrime dixerit, aut du-\nbitatione uti, quid primum dicas aut cui potissimum\nloco respondeas, cum admiratione. nam auditor cum\neum, quem adversarii perturbatum putat oratione, vi-\ndet animo firmissimo contra dicere paratum, plerum-\nque se potius temere assensisse quam illum sine causa\nconfidere arbitratur. Sin auditoris studium defatigatio\nabalienavit a causa, te brevius, quam paratus fueris,\nesse dicturum commodum est polliceri; non imitaturum\nadversarium. sin res dabit, non inutile est ab aliqua\nre nova aut ridicula incipere aut ex tempore quae nata\nsit, quod genus strepitu, acclamatione; aut iam parata,\nquae vel apologum vel fabulam vel aliquam contineat\ninrisionem; aut si rei dignitas adimet iocandi facul-\ntatem, aliquid triste, novum, horribile statim non in-\ncommodum est inicere. nam, ut cibi satietas et fasti-\ndium aut subamara aliqua re relevatur aut dulci miti-\ngatur, sic animus defessus audiendo aut admiratione\nintegratur aut risu novatur.\nAc separatim quidem, quae de principio et de insi-\nnuatione dicenda videbantur, haec fere sunt: nunc\nquiddam brevi communiter de utroque praecipiendum\nvidetur.\nExordium sententiarum et gravitatis plurimum debet\nhabere et omnino omnia, quae pertinent ad dignitatem,\nin se continere, propterea quod id optime faciendum\nest, quod oratorem auditori maxime commendat;\nsplendoris et festivitatis et concinnitudinis minimum,\npropterea quod ex his suspicio quaedam apparationis\natque artificiosae diligentiae nascitur, quae maxime\norationi fidem, oratori adimit auctoritatem.\nVitia vero haec sunt certissima exordiorum, quae\nsummo opere vitare oportebit: vulgare, commune, com-\nmutabile, longum, separatum, translatum, contra prae-\ncepta. vulgare est, quod in plures causas potest accom-\nmodari, ut convenire videatur. commune, quod nihilo\nminus in hanc quam in contrariam partem causae potest convenire. commutabile, quod ab adversario potest\nleviter mutatum ex contraria parte dici. longum est,\nquod pluribus verbis aut sententiis ultra quam satis est\nproducitur. separatum, quod non ex ipsa causa ductum\nest nec sicut aliquod membrum adnexum orationi.\ntranslatum est, quod aliud conficit, quam causae genus\npostulat: ut si qui docilem faciat auditorem, cum beni-\nvolentiam causa desideret, aut si principio utatur, cum\ninsinuationem res postulet. contra praecepta est, quod\nnihil eorum efficit, quorum causa de exordiis praecepta\ntraduntur; hoc est, quod eum, qui audit, neque beni-\nvolum neque attentum neque docilem efficit, aut, quo\nnihil profecto peius est, ut contra sit, facit.\nAc de exordio quidem satis dictum est.\nNarratio est rerum gestarum aut ut gestarum expo-\nsitio. narrationum genera tria sunt: unum genus est,\nin quo ipsa causa et omnis ratio controversiae con-\ntinetur; alterum, in quo digressio aliqua extra causam\naut criminationis aut similitudinis aut delectationis non\nalienae ab eo negotio, quo de agitur, aut amplificationis\ncausa interponitur. tertium genus est remotum a civi-\nlibus causis, quod delectationis causa non inutili cum\nexercitatione dicitur et scribitur. eius partes sunt duae,\nquarum altera in negotiis, altera in personis maxime\nversatur. ea, quae in negotiorum expositione posita\nest, tres habet partes: fabulam, historiam, argumen-\ntum. fabula est, in qua nec verae nec veri similes res\ncontinentur, cuiusmodi est: Angues ingentes alites,\niuncti iugo\nhistoria est gesta res, ab aetatis nostrae\nmemoria remota; quod genus: Appius indixit Cartha-\nginiensibus bellum. argumentum est ficta res, quae\ntamen fieri potuit. huiusmodi apud Terentium: Nam\nis postquam excessit ex ephebis, Sosia\n\nilla autem\nnarratio, quae versatur in personis, eiusmodi est, ut\nin ea simul cum rebus ipsis personarum sermones et\nanimi perspici possint, hoc modo:\nVenit ad me saepe clamitans: Quid agis, Micio?\nCur perdis adulescentem nobis? cur amat?\nCur potat? cur tu his rebus sumptum suggeris,\nVestitu nimio indulges? nimium ineptus es.\nNimium ipse est durus praeter aequumque et bonum.\n\nhoc in genere narrationis multa debet inesse festivitas,\nconfecta ex rerum varietate, animorum dissimilitudine,\ngravitate, lenitate, spe, metu, suspicione, desiderio,\ndissimulatione, errore, misericordia, fortunae commu-\ntatione, insperato incommodo, subita laetitia, iucundo\nexitu rerum. verum haec ex iis, quae postea de elocu-\ntione praecipientur, ornamenta sumentur.\nNunc de narratione ea, quae causae continet ex-\npositionem, dicendum videtur. oportet igitur eam tres\nhabere res: ut brevis, ut aperta, ut probabilis sit. Brevis\nerit, si, unde necesse est, inde initium sumetur et non\nab ultimo repetetur, et si, cuius rei satis erit summam\ndixisse, eius partes non dicentur—nam saepe satis\nest, quid factum sit, dicere, ut ne narres, quemadmo-\ndum sit factum—, et si non longius, quam quo opus\nest, in narrando procedetur, et si nullam in rem aliam\ntransibitur; et si ita dicetur, ut nonnumquam ex eo,\nquod dictum est, id, quod non est dictum, intellegatur;\net si non modo id, quod obest, verum etiam id, quod\nnec obest nec adiuvat, praeteribitur; et si semel unum\nquicque dicetur; et si non ab eo, quo in proxime desi-\ntum erit, deinceps incipietur. ac multos imitatio brevi-\ntatis decipit, ut, cum se breves putent esse, longissimi\nsint; cum dent operam, ut res multas brevi dicant, non\nut omnino paucas res dicant et non plures, quam ne-\ncesse sit. nam plerisque breviter videtur dicere, qui\nita dicit: Accessi ad aedes. puerum vocavi. respondit.\nquaesivi dominum. domi negavit esse. hic, tametsi tot\nres brevius non potuit dicere, tamen, quia satis fuit\ndixisse: domi negavit esse, fit rerum multitudine\nlongus. quare hoc quoque in genere vitanda est bre-\nvitatis imitatio et non minus rerum non necessaria-\nrum quam verborum multitudine supersedendum est.\nAperta autem narratio poterit esse, si, ut quidque\nprimum gestum erit, ita primum exponetur, et rerum\nac temporum ordo servabitur, ut ita narrentur, ut\ngestae res erunt aut ut potuisse geri videbuntur. hic\nerit considerandum, ne quid perturbate, ne quid con-\ntorte dicatur, ne quam in aliam rem transeatur, ne\nab ultimo repetatur, ne ad extremum prodeatur, ne\nquid, quod ad rem pertineat, praetereatur; et omnino,\nquae praecepta de brevitate sunt, hoc quoque in ge-\nnere sunt conservanda. nam saepe res parum est in-\ntellecta longitudine magis quam obscuritate narra-\ntionis. ac verbis quoque dilucidis utendum est; quo\nde genere dicendum est in praeceptis elocutionis. Pro-\nbabilis erit narratio, si in ea videbuntur inesse ea, quae\nsolent apparere in veritate; si personarum dignitates\nservabuntur; si causae factorum exstabunt; si fuisse\nfacultates faciundi videbuntur; si tempus idoneum, si\nspatii satis, si locus opportunus ad eandem rem, qua\nde re narrabitur, fuisse ostendetur; si res et ad\neorum, qui agent, naturam et ad vulgi morem et ad\neorum, qui audient, opinionem accommodabitur. Ac\nveri quidem similis ex his rationibus esse poterit:\nillud autem praeterea considerare oportebit, ne, aut\ncum obsit narratio aut cum nihil prosit, tamen inter-\nponatur; aut non loco aut non, quemadmodum causa\npostulet, narretur. obest tum, cum ipsius rei gestae\nexpositio magnam excipit offensionem, quam argu-\nmentando et causam agendo leniri oportebit. quod cum\naccidet, membratim oportebit partes rei gestae disper-\ngere in causam et ad unam quamque confestim\nrationem accommodare, ut vulneri praesto medica-\nmentum sit et odium statim defensio mitiget. nihil\nprodest narratio tum, cum ab adversariis re exposita\nnostra nihil interest iterum aut alio modo narrare;\naut ab iis, qui audiunt, ita tenetur negotium, ut nostra\nnihil intersit eos alio pacto docere. quod cum accidit,\nomnino narratione supersedendum est. non loco dici-\ntur, cum non in ea parte orationis conlocatur, in qua\nres postulat; quo de genere agemus tum, cum de dispo-\nsitione dicemus; nam hoc ad dispositionem pertinet.\nnon, quemadmodum causa postulat, narratur, cum aut\nid, quod adversario prodest, dilucide et ornate expo-\nnitur aut id, quod ipsum adiuvat, obscure dicitur et\nneglegenter. quare, ut hoc vitium vitetur, omnia tor-\nquenda sunt ad commodum suae causae, contraria,\nquae praeteriri poterunt, praetereundo, quae dicenda\nerunt, leviter attingendo, sua diligenter et enodate\nnarrando.\nAc de narratione quidem satis dictum videtur; dein-\nceps ad partitionem transeamus.\nRecte habita in causa partitio inlustrem et per-\nspicuam totam efficit orationem. partes eius sunt\nduae, quarum utraque magno opere ad aperiendam\ncausam et constituendam pertinet controversiam. una\npars est, quae, quid cum adversariis conveniat et quid\nin controversia relinquatur, ostendit; ex qua certum\nquiddam destinatur auditori, in quo animum debeat\nhabere occupatum. altera est, in qua rerum earum,\nde quibus erimus dicturi, breviter expositio ponitur\ndistributa; ex qua conficitur, ut certas animo res te-\nneat auditor, quibus dictis intellegat fore peroratum.\nNunc utroque genere partitionis quemadmodum con-\nveniat uti, breviter dicendum videtur. Quae partitio,\nquid conveniat aut quid non conveniat, ostendit, haec\ndebet illud, quod convenit, inclinare ad suae causae\ncommodum, hoc modo: interfectam matrem esse a filio\nconvenit mihi cum adversariis. item contra: interfec-\ntum esse a Clytaemestra Agamemnonem convenit. nam\nhic uterque et id posuit, quod conveniebat, et tamen\nsuae causae commodo consuluit. deinde, quid contro-\nversiae sit, ponendum est in iudicationis expositione;\nquae quemadmodum inveniretur, ante dictum est. Quae\npartitio rerum distributam continet expositionem,\nhaec habere debet: brevitatem, absolutionem, pauci-\ntatem. brevitas est, cum nisi necessarium nullum assu-\nmitur verbum. haec in hoc genere idcirco est utilis,\nquod rebus ipsis et partibus causae, non verbis neque\nextraneis ornamentis animus auditoris tenendus est.\nabsolutio est, per quam omnia, quae incidunt in cau-\nsam, genera, de quibus dicendum est, amplectimur in\npartitione, ne aut aliquod genus utile relinquatur aut\nsero extra partitionem, id quod vitiosissimum ac tur-\npissimum est, inferatur. paucitas in partitione serva-\ntur, si genera ipsa rerum ponuntur neque permixtim\ncum partibus implicantur. nam genus est, quod plures\npartes amplectitur, ut animal. pars est, quae subest\ngeneri, ut equus. sed saepe eadem res alii genus, alii\npars est. nam homo animalis pars est, Thebani aut\nTroiani genus. haec ideo diligentius inducitur di-\nscriptio, ut aperta intellecta generum et partium ra-\ntione paucitas generum in partitione servari possit. nam\nqui ita partitur: ostendam propter cupiditatem et au-\ndaciam et avaritiam adversariorum omnia incommo-\nda ad rem publicam pervenisse, is non intellexit in\npartitione exposito genere partem se generis admiscuisse. nam genus est omnium nimirum libidinum\ncupiditas, eius autem generis sine dubio pars est ava-\nritia. hoc igitur vitandum est, ne, cuius genus po-\nsueris, eius * sicuti aliquam diversam ac dissimilem\npartem ponas in eadem partitione. quodsi quod in\ngenus plures incident partes, id cum in prima causae\npartitione erit simpliciter expositum, distribuetur tem-\npore eo commodissime, cum ad ipsum ventum erit\nexplicandum in causae dictione post partitionem.\natque illud quoque pertinet ad paucitatem, ne aut plura,\nquam satis est, demonstraturos nos dicamus, hoc modo:\nostendam adversarios, quod arguamus, et potuisse\nfacere et voluisse et fecisse; nam fecisse satis est\nostendere: aut, cum in causa partitio nulla sit, et cum\nsimplex quiddam agatur, tamen utamur distributione,\nid quod perraro potest accidere.\nAc sunt alia quoque praecepta partitionum, quae ad\nhunc usum oratorium non tanto opere pertineant, quae\nversantur in philosophia, ex quibus haec ipsa trans-\ntulimus, quae convenire viderentur, quorum nihil in\nceteris artibus inveniebamus.\nAtque his de partitione praeceptis in omni dictione\nmeminisse oportebit, ut et prima quaeque pars, ut expo-\nsita est in partitione, sic ordine transigatur et omnibus\nexplicatis peroratum sit hoc modo, ut ne quid po-\nsterius praeter conclusionem inferatur. partitur apud\nTerentium breviter et commode senex in Andria, quae\ncognoscere libertum velit:\nEo pacto et gnati vitam et consilium meum\nCognosces et quid facere in hac re te velim.\n\nitaque quemadmodum in partitione proposuit, ita\nnarrat, primum nati vitam: Nam is postquam excessit\nex ephebis ; deinde suum consilium: Et nunc id\noperam do\ndeinde quid Sosiam velit facere, id\nquod postremum posuit in partitione, postremum di-\ncit: Nunc tuum est officium\nquemadmodum igitur\nhic et ad primam quamque partem primum accessit\net omnibus absolutis finem dicendi fecit, sic nobis pla-\ncet et ad singulas partes accedere et omnibus abso-\nlutis perorare.\nNunc de confirmatione deinceps, ita ut ordo ipse\npostulat, praecipiendum videtur.\nConfirmatio est, per quam argumentando nostrae\ncausae fidem et auctoritatem et firmamentum adiungit\noratio. huius partis certa sunt praecepta, quae in\nsingula causarum genera dividentur. verumtamen non\nincommodum videtur quandam silvam atque materiam\nuniversam ante permixtim et confuse exponere omnium\nargumentationum, post autem tradere, quemadmodum\nunum quodque causae genus hinc omnibus argumen-\ntandi rationibus tractis confirmari oporteat.\nOmnes res argumentando confirmantur aut ex eo,\nquod personis, aut ex eo, quod negotiis est adtributum.\nAc personis has res adtributas putamus: nomen, na-\nturam, victum, fortunam, habitum, affectionem, studia,\nconsilia, facta, casus, orationes. nomen est, quod uni\ncuique personae datur, quo suo quaeque proprio et\ncerto vocabulo appellatur. naturam ipsam definire\ndifficile est;\npartes autem eius enumerare eas, quarum\nindigemus ad hanc praeceptionem, facilius est. eae\nautem partim divino, partim mortali in genere ver-\nsantur. mortalium autem pars in hominum, pars in\nbestiarum genere numerantur. atque hominum genus\net in sexu consideratur, virile an muliebre sit, et in\nnatione, patria, cognatione, aetate. natione, Graius an\nbarbarus; patria, Atheniensis an Lacedaemonius; co-\ngnatione, quibus maioribus, quibus consanguineis;\naetate, puer an adulescens, natu grandior an senex.\npraeterea commoda et incommoda considerantur ab\nnatura data animo aut corpori, hoc modo: valens an\ninbecillus, longus an brevis, formonsus an deformis,\nvelox an tardus sit, acutus an hebetior, memor an obli-\nviosus, comis officiosus an infacetus, pudens, patiens\nan contra; et omnino quae a natura dantur animo et\ncorpori considerabuntur et haec in natura conside-\nranda. nam quae industria comparantur, ad habitum\npertinent, de quo posterius est dicendum. in victu con-\nsiderare oportet, apud quem et quo more et cuius\narbitratu sit educatus, quos habuerit artium liberalium\nmagistros, quos vivendi praeceptores, quibus amicis\nutatur, quo in negotio, quaestu, artificio sit occupatus,\nquo modo rem familiarem administret, qua consuetu-\ndine domestica sit. in fortuna quaeritur, servus sit an\nliber, pecuniosus an tenuis, privatus an cum potestate:\nsi cum potestate, iure an iniuria; felix, clarus an con-\ntra; quales liberos habeat. ac si de non vivo quaeretur,\netiam quali morte sit affectus, erit considerandum.\nhabitum autem hunc appellamus animi aut corporis\nconstantem et absolutam aliqua in re perfectionem,\nut virtutis aut artis alicuius perceptionem aut quamvis\nscientiam et item corporis aliquam commoditatem non\nnatura datam, sed studio et industria partam. affectio\nest animi aut corporis ex tempore aliqua de causa\ncommutatio, ut laetitia, cupiditas, metus, molestia,\nmorbus, debilitas et alia, quae in eodem genere re-\nperiuntur. studium est autem animi assidua et vehe-\nmenter ad aliquam rem adplicata magna cum voluptate\noccupatio, ut philosophiae, poe+ticae, geometricae, lit-\nterarum. consilium est aliquid faciendi aut non fa-\nciendi excogitata ratio. facta autem et casus et ora-\ntiones tribus ex temporibus considerabuntur: quid\nfecerit aut quid ipsi acciderit aut quid dixerit; aut\nquid faciat, quid ipsi accidat, quid dicat; aut quid fac-\nturus sit, quid ipsi casurum sit, qua sit usurus oratione.\nAc personis quidem haec videntur esse adtributa:\nnegotiis autem quae sunt adtributa, partim sunt con-\ntinentia cum ipso negotio, partim in gestione negotii\nconsiderantur, partim adiuncta negotio sunt, partim\nnegotium consequuntur.\nContinentia cum ipso negotio sunt ea, quae semper\naffixa esse videntur ad rem neque ab ea possunt se-\nparari. ex his prima est brevis conplexio totius neg-\notii, quae summam continet facti, hoc modo: parentis\noccisio, patriae proditio; deinde causa eius summae,\nper quam et quam ob rem et cuius rei causa factum\nsit, quaeritur; deinde ante gestam rem quae facta sint\ncontinenter usque ad ipsum negotium; deinde, in ipso\ngerendo negotio quid actum sit; deinde, quid postea\nfactum sit.\nIn gestione autem negotii, qui locus secundus erat\nde iis, quae negotiis adtributa sunt, quaeretur locus,\ntempus, modus, occasio, facultas. locus consideratur,\nin quo res gesta sit, ex opportunitate, quam videatur\nhabuisse ad negotium administrandum. ea autem op-\nportunitas quaeritur ex magnitudine, intervallo, longin-\nquitate, propinquitate, solitudine, celebritate, natura\nipsius loci et vicinitatis et totius regionis; ex his\netiam attributionibus: sacer profanus, publicus anne\nprivatus, alienus an ipsius, de quo agitur, locus sit aut\nfuerit.\ntempus autem est—id quo nunc utimur, nam\nipsum quidem generaliter definire difficile est—pars\nquaedam aeternitatis cum alicuius annui, menstrui,\ndiurni nocturnive spatii certa significatione. in hoc et\nquae praeterierint, considerantur: et eorum ipsorum,\nquae aut propter vetustatem obsoleverint aut incredi-\nbilia videantur, ut iam in fabularum numerum repo-\nnantur; et quae iam diu gesta et a memoria nostra re-\nmota tamen faciant fidem vere tradita esse, quia eorum\nmonumenta certa in litteris exstent; et quae nuper gesta\nsint, quae scire plerique possint; et item quae instent in\npraesentia et cum maxime fiant; et quae consequan-\ntur, in quibus potest considerari, quid ocius et quid\nserius futurum sit. et item communiter in tempore per-\nspiciendo longinquitas eius est consideranda. nam\nsaepe oportet commetiri cum tempore negotium et vi-\ndere, potueritne aut magnitudo negotii aut multitudo\nrerum in eo transigi tempore. consideratur autem tem-\npus et anni et mensis et diei et noctis et vigiliae et\n\nhorae et in aliqua parte alicuius horum.\noccasio au-\ntem est pars temporis habens in se alicuius rei idoneam\nfaciendi aut non faciendi opportunitatem. quare cum\ntempore hoc differt: nam genere quidem utrumque\nidem esse intellegitur, verum in tempore spatium quo-\ndam modo declaratur, quod in annis aut in anno aut\nin aliqua anni parte spectatur, in occasione ad spatium\ntemporis faciendi quaedam opportunitas intellegitur\nadiuncta. (quare cum genere idem sit, fit aliud, quod\nparte quadam et specie, ut diximus, differat.) haec\ndistribuitur in tria genera: publicum, commune, sin-\ngulare. publicum est, quod civitas universa aliqua de\ncausa frequentat, ut ludi, dies festus, bellum. commune,\nquod accidit omnibus eodem fere tempore, ut messis,\nvindemia, calor, frigus. singulare autem est, quod ali-\nqua de causa privatim alicui solet accidere, ut nup-\ntiae, sacrificium, funus, convivium, somnus. modus\nautem est, in quo, quemadmodum et quo animo factum\nsit, quaeritur. eius partes sunt prudentia et inprudentia.\nprudentiae autem ratio quaeritur ex iis, quae clam,\npalam, vi, persuasione fecerit. inprudentia autem in\npurgationem confertur, cuius partes sunt inscientia,\ncasus, necessitas, et in affectionem animi, hoc est\nmolestiam, iracundiam, amorem et cetera, quae in\nsimili genere versantur. facultates sunt, aut quibus fa-\ncilius fit aut sine quibus aliquid confici non potest.\nAdiunctum negotio autem id intellegitur, quod maius\net quod minus et quod aeque magnum et quod simile\nerit ei negotio, quo de agitur, et quod contrarium\net quod disparatum, et genus et pars et eventus. maius\net minus et aeque magnum ex vi et ex numero et ex\nfigura negotii, sicut ex statura corporis, consideratur.\nsimile autem ex specie conparabili aut ex conferunda at-\nque assimulanda natura iudicatur. contrarium est, quod\npositum in genere diverso ab eodem, cui contrarium di-\ncitur, plurimum distat, ut frigus calori, vitae mors.\ndisparatum autem est id, quod ab aliqua re praeposi-\ntione negationis separatur, hoc modo: sapere et non\nsapere. genus est, quod partes aliquas amplectitur, ut\ncupiditas. pars est, quae subest generi, ut amor, ava-\nritia. eventus est exitus alicuius negotii, in quo quaeri\nsolet, quid ex quaque re evenerit, eveniat, eventurum\nsit. quare hoc in genere, ut commode, quid eventurum\nsit, ante animo colligi possit, quid quaque ex re soleat\nevenire, considerandum est, hoc modo: ex arrogantia\nodium, ex insolentia arrogantia.\nQuarta autem pars est ex iis rebus, quas negotiis\ndicebamus esse adtributas, consecutio. in hac eae res\nquaeruntur, quae gestum negotium consequuntur: pri-\nmum, quod factum est, quo id nomine appellari con-\nveniat; deinde eius facti qui sint principes et inven-\ntores, qui denique auctoritatis eius et inventionis com-\nprobatores atque aemuli; deinde ecquae de ea re aut\neius rei sit lex, consuetudo, pactio, iudicium, scientia,\nartificium; deinde natura eius, evenire vulgo soleat an\ninsolenter et raro; postea homines id sua auctoritate\ncomprobare an offendere in iis consueverint; et cetera,\nquae factum aliquid similiter confestim aut ex inter-\nvallo solent consequi. deinde postremo adtendendum\nest, num quae res ex iis rebus, quae positae sunt in par-\ntibus honestatis aut utilitatis, consequantur; de quibus\nin deliberativo genere causae distinctius erit dicendum.\nAc negotiis quidem fere res haec, quas commemora-\nvimus, sunt adtributae.\nOmnis autem argumentatio, quae ex iis locis, quos\ncommemoravimus, sumetur, aut probabilis aut ne-\ncessaria debebit esse. etenim, ut breviter describa-\nmus, argumentatio videtur esse inventum aliquo ex\ngenere rem aliquam aut probabiliter ostendens aut ne-\ncessarie demonstrans.\nNecessarie demonstrantur ea, quae aliter ac dicun-\ntur nec fieri nec probari possunt, hoc modo: si peperit,\ncum viro concubuit. hoc genus argumentandi, quod in\nnecessaria demonstratione versatur, maxime tractatur\nin dicendo aut per complexionem aut per enumera-\ntionem aut per simplicem conclusionem. conplexio est,\nin qua, utrum concesseris, reprehenditur, ad hunc mo-\ndum: si inprobus est, cur uteris? si probus, cur accusas?\nenumeratio est, in qua pluribus rebus expositis et\nceteris infirmatis una reliqua necessario confirmatur,\nhoc pacto: necesse est aut inimicitiarum causa ab hoc\nesse occisum aut metus aut spei aut alicuius amici\ngratia aut, si horum nihil est, ab hoc non esse occisum;\nnam sine causa maleficium susceptum non potest esse;\nsi neque inimicitiae fuerunt nec metus ullus nec spes\nex morte illius alicuius commodi neque ad amicum\nhuius aliquem mors illius pertinebat: relinquitur igi-\ntur, ut ab hoc non sit occisus. simplex autem conclusio\nex necessaria consecutione conficitur, hoc modo: si\nvos me istuc eo tempore fecisse dicitis, ego autem eo\nipso tempore trans mare fui, relinquitur, ut id, quod\ndicitis, non modo non fecerim, sed ne potuerim quidem\nfacere. atque hoc diligenter oportebit videre, ne quo\npacto genus hoc refelli possit, ut ne confirmatio modum\nin se argumentationis habeat et quandam similitudinem\nnecessariae conclusionis, verum ipsa argumentatio ex\nnecessaria ratione consistat.\nProbabile autem est id, quod fere solet fieri aut quod\nin opinione positum est aut quod habet in se ad haec\nquandam similitudinem, sive id falsum est sive verum.\nin eo genere, quod fere fieri solet, probabile huiusmodi\nest: si mater est, diligit filium; si avarus est, neglegit\nius iurandum. in eo autem, quod in opinione positum\nest, huiusmodi sunt probabilia: impiis apud inferos\npoenas esse praeparatas; eos, qui philosophiae dent\noperam, non arbitrari deos esse. similitudo autem in\ncontrariis et ex paribus et in iis rebus, quae sub ean-\ndem rationem cadunt, maxime spectatur. in contrariis,\nhoc modo: nam si iis, qui inprudentes laeserunt, ignosci\nconvenit, iis, qui necessario profuerunt, haberi gratiam\nnon oportet. ex pari, sic:\nnam ut locus sine portu na-\nvibus esse non potest tutus, sic animus sine fide stabilis\namicis non potest esse. in iis rebus, quae sub eandem\nrationem cadunt, hoc modo probabile consideratur:\nnam si Rhodiis turpe non est portorium locare, ne Her-\nmocreonti quidem turpe est conducere. haec tum vera\nsunt, hoc pacto: quoniam cicatrix est, fuit vulnus; tum\nveri similia, hoc modo: si multus erat in calceis pulvis,\nex itinere eum venire oportebat.\n\nOmne autem—ut certas quasdam in partes tri-\nbuamus—probabile, quod sumitur ad argumentationem, aut signum est aut credibile aut iudicatum\naut comparabile.\nsignum est, quod sub sensum ali-\nquem cadit et quiddam significat, quod ex ipso pro-\nfectum videtur, quod aut ante fuerit aut in ipso neg-\notio aut post sit consecutum et tamen indiget testi-\nmonii et gravioris confirmationis, ut cruor, fuga, pallor,\npulvis, et quae his sunt similia. credibile est, quod\nsine ullo teste auditoris opinione firmatur, hoc modo:\nnemo est, qui non liberos suos incolumes et beatos\nesse cupiat. iudicatum est res assensione aut auctori-\ntate aut iudicio alicuius aut aliquorum conprobata. id\ntribus in generibus spectatur, religioso, communi,\nadprobato. religiosum est, quod iurati legibus iudica-\nrunt. commune est, quod omnes vulgo probarunt et\nsecuti sunt, huiusmodi: ut maioribus natu assurgatur,\nut supplicum misereatur. adprobatum est, quod ho-\nmines, cum dubium esset, quale haberi oporteret, sua\nconstituerunt auctoritate: velut Gracchi patris factum\npopulus Romanus, qui eum ob id factum eo quod\ninsciente collega in censura nonnihil gessit post\ncensuram consulem fecit.\nconparabile autem est, quod\nin rebus diversis similem aliquam rationem continet.\neius partes sunt tres: imago, conlatio, exemplum. imago\nest oratio demonstrans corporum aut naturarum simi-\nlitudinem. conlatio est oratio rem cum re ex simili-\ntudine conferens. exemplum est, quod rem auctoritate\naut casu alicuius hominis aut negotii confirmat aut in-\nfirmat. horum exempla et descriptiones in praeceptis\nelocutionis cognoscentur.\n\nAc fons quidem confirmationis, ut facultas tulit,\napertus est nec minus dilucide, quam rei natura fere-\nbat, demonstratus est; quemadmodum autem quaeque\nconstitutio et pars constitutionis et omnis contro-\nversia, sive in ratione sive in scripto versabitur, tractari\ndebeat et quae in quamque argumentationes conve-\nniant, singillatim in secundo libro de uno quoque ge-\nnere dicemus. in praesentia tantummodo numeros et\nmodos et partes argumentandi confuse et permixtim\ndispersimus; post discripte et electe in genus quodque\ncausae, quid cuique conveniat, ex hac copia digeremus.\nAtque inveniri quidem omnis ex his locis argu-\nmentatio poterit: inventam exornari et certas in partes\ndistingui et suavissimum est et summe necessarium\net ab artis scriptoribus maxime neglectum. quare et\nde ea praeceptione nobis et in hoc loco dicendum visum\nest, ut ad inventionem argumentandi ratio adiun-\ngeretur. et magna cum cura et diligentia locus hic om-\nnis considerandus est, quod rei non solum magna uti-\nlitas est, sed praecipiendi quoque summa difficultas.\nOmnis igitur argumentatio aut per inductionem\ntractanda est aut per ratiocinationem.\nInductio est oratio, quae rebus non dubiis captat\nassensionem eius, quicum instituta est; quibus assen-\nsionibus facit, ut illi dubia quaedam res propter si-\nmilitudinem earum rerum, quibus assensit, probetur;\nvelut apud Socraticum Aeschinen demonstrat Socrates\ncum Xenophontis uxore et cum ipso Xenophonte Aspa-\nsiam locutam: dic mihi, quaeso, Xenophontis uxor, si\nvicina tua melius habeat aurum, quam tu habes, utrum\nilludne an tuum malis?\nillud, inquit. quid, si vestem\net ceterum ornatum muliebrem pretii maioris habeat,\nquam tu habes, tuumne an illius malis? respondit:\nillius vero.\nage sis, inquit, quid? si virum illa me-\nliorem habeat, quam tu habes, utrumne tuum virum\nmalis an illius? hic mulier erubuit.\nAspasia autem ser-\nmonem cum ipso Xenophonte instituit. quaeso, inquit,\nXenophon, si vicinus tuus equum meliorem habeat,\nquam tuus est, tuumne equum malis an illius?\nillius,\ninquit. quid, si fundum meliorem habeat, quam tu ha-\nbes, utrum tandem fundum habere malis?\nillum, in-\nquit, meliorem scilicet.\nquid, si uxorem meliorem ha-\nbeat, quam tu habes, utrum tuamne an illius malis?\natque hic Xenophon quoque ipse tacuit. post Aspasia:\nquoniam uterque vestrum, inquit, id mihi solum non\nrespondit, quod ego solum audire volueram, egomet\ndicam, quid uterque cogitet. nam et tu, mulier,\noptumum virum vis habere et tu, Xenophon, uxorem\nhabere lectissimam maxime vis. quare, nisi hoc per-\nfeceritis, ut neque vir melior neque femina lectior in\nterris sit, profecto semper id, quod optumum putabitis\nesse, multo maxime requiretis, ut et tu maritus sis\nquam optumae et haec quam optimo viro nupta sit.\nhic cum rebus non dubiis assensum est, factum est\npropter similitudinem, ut etiam illud, quod dubium\nvideretur, si qui separatim quaereret, id pro certo\npropter rationem rogandi concederetur.\nhoc modo ser-\nmonis plurimum Socrates usus est, propterea quod\nnihil ipse afferre ad persuadendum volebat, sed ex\neo, quod sibi ille dederat, quicum disputabat, aliquid\nconficere malebat, quod ille ex eo, quod iam con-\ncessisset, necessario adprobare deberet.\nHoc in genere praecipiendum nobis videtur primum,\nut illud, quod inducimus per similitudinem, eiusmodi\nsit, ut sit necesse concedere. nam ex quo postulabimus\nnobis illud, quod dubium sit, concedi, dubium esse id\nipsum non oportebit. deinde illud, cuius confirmandi\ncausa fiet inductio, videndum est, ut simile iis rebus\nsit, quas res quasi non dubias ante induxerimus, nam\naliquid ante concessum nobis esse nihil proderit, si\nei dissimile erit id, cuius causa illud concedi primum\nvoluerimus; deinde ne intellegat, quo spectent illae\nprimae inductiones et ad quem sint exitum perven-\nturae. nam qui videt, si ei rei, quam primo rogetur,\nrecte assenserit, illam quoque rem, quae sibi displi-\nceat, esse necessario concedendam, plerumque aut non\nrespondendo aut male respondendo longius roga-\ntionem procedere non sinit; quare ratione rogationis\ninprudens ab eo, quod concessit, ad id, quod non vult\nconcedere, deducendus est. extremum autem aut ta-\nceatur oportet aut concedatur aut negetur. si negabitur,\naut ostendenda similitudo est earum rerum, quae ante\nconcessae sunt, aut alia utendum inductione. si con-\ncedetur, concludenda est argumentatio. si tacebitur,\nelicienda responsio est aut, quoniam taciturnitas imi-\ntatur confessionem, pro eo, ac si concessum sit, con-\ncludere oportebit argumentationem. ita fit hoc genus\nargumentandi tripertitum: prima pars ex similitudine\nconstat una pluribusve; altera ex eo, quod concedi vo-\nlumus, cuius causa similitudines adhibitae sunt; tertia\nex conclusione, quae aut confirmat concessionem aut\nquid ex ea conficiatur ostendit.\nSed quia non satis alicui videbitur dilucide demon-\nstratum, nisi quid ex civili causarum genere exempli\nsubiecerimus, videtur eiusmodi quoque utendum ex-\nemplo, non quo praeceptio differat aut aliter hoc in\nsermone atque in dicendo sit utendum, sed ut eorum\nvoluntati satis fiat, qui id, quod aliquo in loco viderunt,\nalio in loco, nisi monstratum est, nequeunt cognoscere.\nergo in hac causa, quae apud Graecos est pervagata,\ncum Epaminondas, Thebanorum imperator, * quod ei,\nqui sibi ex lege praetor successerat, exercitum non tra-\ndidit et, cum paucos ipse dies contra legem exercitum\ntenuisset, Lacedaemonios funditus vicit, poterit accusator argumentatione uti per inductionem, cum scrip-\ntum legis contra sententiam defendat, ad hunc modum:\nsi, iudices, id, quod Epaminondas ait legis scriptorem\nsensisse, adscribat ad legem et addat hanc ex-\nceptionem: extra quam si quis rei publicae causa\nexercitum non tradiderit, patiemini? non opinor.\nquid, si vosmet ipsi, quod a vestra religione et a sa-\npientia remotissimum est, istius honoris causa hanc\neandem exceptionem iniussu populi ad legem adscribi\niubeatis, populus Thebanus id patieturne fieri? pro-\nfecto non patietur. quod ergo adscribi ad legem nefas\nest, id sequi, quasi adscriptum sit, rectum vobis vi-\ndeatur? novi vestram intellegentiam; non potest ita\nvideri, iudices. quodsi litteris corrigi neque ab illo ne-\nque a vobis scriptoris voluntas potest, videte, ne multo\nindignius sit id re et iudicio vestro mutari, quod ne\nverbo quidem commutari potest.\nAc de inductione quidem satis in praesentia dictum\nvidetur.\nnunc deinceps ratiocinationis vim et naturam\nconsideremus.\nRatiocinatio est oratio ex ipsa re probabile aliquid\neliciens, quod expositum et per se cognitum sua se vi\net ratione confirmet. hoc de genere qui diligentius con-\nsiderandum putaverunt, cum idem in usu dicendi se-\nquerentur, paululum in praecipiendi ratione dissense-\nrunt. nam partim quinque eius partes esse dixerunt,\npartim non plus quam in tres partes posse distribui\nputaverunt. eorum controversiam non incommodum vi-\ndetur cum utrorumque ratione exponere. nam et brevis\nest et non eiusmodi, ut alteri prorsus nihil dicere pu-\ntentur, et locus hic nobis in dicendo minime neglegen-\ndus videtur.\nQui putant in quinque tribui partes oportere, aiunt\nprimum convenire exponere summam argumentatio-\nnis, ad hunc modum: melius accurantur, quae con-\nsilio geruntur, quam quae sine consilio administran-\ntur. hanc primam partem numerant; eam deinceps\nrationibus variis et quam copiosissimis verbis adpro-\nbari putant oportere, hoc modo: domus ea, quae ra-\ntione regitur, omnibus est instructior rebus et appara-\ntior, quam ea, quae temere et nullo consilio admini-\nstratur. exercitus is, cui praepositus est sapiens et calli-\ndus imperator, omnibus partibus commodius regitur,\nquam is, qui stultitia et temeritate alicuius admini-\nstratur. eadem navigii ratio est. nam navis optime cur-\nsum conficit ea, quae scientissimo gubernatore utitur.\ncum propositio sit hoc pacto adprobata et duae partes\ntransierint ratiocinationis, tertia in parte aiunt, quod\nostendere velis, id ex vi propositionis oportere assu-\nmere, hoc pacto: nihil autem omnium rerum melius,\nquam omnis mundus, administratur. huius assump-\ntionis quarto in loco aliam porro inducunt adproba-\ntionem, hoc modo: nam et signorum ortus et obitus\ndefinitum quendam ordinem servant et annuae commu-\ntationes non modo quadam ex necessitudine semper\neodem modo fiunt, verum ad utilitates quoque rerum\nomnium sunt accommodatae, et diurnae nocturnaeque\nvicissitudines nulla in re umquam mutatae quicquam\nnocuerunt; quae signo sunt omnia non mediocri quo-\ndam consilio naturam mundi administrari. quinto in-\nducunt loco conplexionem eam, quae aut id infert so-\nlum, quod ex omnibus partibus cogitur, hoc modo:\nconsilio igitur mundus administratur; aut unum in\nlocum cum conduxerit breviter propositionem et ad-\nsumptionem, adiungit, quid ex his conficiatur, ad hunc\nmodum: quodsi melius geruntur ea, quae consilio,\nquam quae sine consilio administrantur, nihil autem\nomnium rerum melius administratur, quam omnis mun-\ndus, consilio igitur mundus administratur. quinque-\npertitam igitur hoc pacto putant esse argumentationem.\nQui autem tripertitam putant esse, ii non aliter\ntractari putant oportere argumentationem, sed parti-\ntionem horum reprehendunt. negant enim neque a pro-\npositione neque ab adsumptione adprobationes earum\nseparari oportere, neque propositionem absolutam ne-\nque adsumptionem sibi perfectam videri, quae appro-\nbatione confirmata non sit. quare quas illi duas partes\nnumerent, propositionem et adprobationem, sibi unam\npartem videri, propositionem; quae si adprobata non\nsit, propositio non sit argumentationis. item, quae ab\nillis adsumptio et adsumptionis adprobatio dicatur,\neandem sibi adsumptionem solam videri. ita fit,\nut eadem ratione argumentatio tractata aliis tripertita,\naliis quinquepertita videatur. quare evenit, ut res non\ntam ad usum dicendi pertineat quam ad rationem\npraeceptionis.\nNobis autem commodior illa partitio videatur esse,\nquae in quinque partes tributa est, quam omnes ab\nAristotele et Theophrasto profecti maxime secuti sunt.\nnam quemadmodum illud superius genus argumen-\ntandi, quod per inductionem sumitur, maxime Socrates\net Socratici tractarunt, sic hoc, quod per ratiocina-\ntionem expolitur, summe est ab Aristotele atque a Peri-\npateticis et Theophrasto frequentatum, deinde a\nrhetoribus iis, qui elegantissimi atque artificiosis-\nsimi putati sunt. quare autem nobis illa magis partitio\nprobetur, dicendum videtur, ne temere secuti putemur;\net breviter dicendum, ne in huiusmodi rebus diutius,\nquam ratio praecipiendi postulat, commoremur.\nSi quadam in argumentatione satis est uti pro-\npositione et non oportet adiungere adprobationem pro-\npositionis, quadam autem in argumentatione infirma\nest propositio, nisi adiuncta sit adprobatio, separatum\nest quiddam a propositione adprobatio. quod enim\net adiungi et separari ab aliquo potest, id non potest\nidem esse, quod est id, ad quod adiungitur et a quo\nseparatur; est autem quaedam argumentatio, in qua\npropositio non indiget approbationis, et quaedam, in\nqua nihil valet sine approbatione, ut ostendemus. sepa-\nrata igitur est a propositione approbatio. Ostendetur\nautem id, quod polliciti sumus, hoc modo: quae propo-\nsitio in se quiddam continet perspicuum et quod stare\ninter omnes necesse est, hanc velle approbare et firmare\nnihil attinet. ea est huiusmodi:\nsi, quo die ista caedes\nRomae facta est, ego Athenis eo die fui, in caede in-\nteresse non potui. hoc quia perspicue verum est, nihil\nattinet approbari. quare assumi statim oportet, hoc\nmodo: fui autem Athenis eo die. hoc si non constat,\nindiget approbationis; qua inducta complexio conse-\nquitur. est igitur quaedam propositio, quae non indiget\napprobatione. nam esse quidem quandam, quae indi-\ngeat, quid attinet ostendere, quod cuivis facile perspi-\ncuum est? quodsi ita est, ex hoc et ex eo, quod propo-\nsueramus, hoc conficitur, separatum esse quiddam a\npropositione approbationem. sin autem ita est, falsum\nest non esse plus quam tripertitam argumentationem.\nSimili modo liquet alteram quoque approbationem\nseparatam esse ab assumptione. si quadam in argu-\nmentatione satis est uti assumptione et non oportet\nadiungere approbationem assumptioni, quadam autem\nin argumentatione infirma est assumptio, nisi adiuncta\nsit approbatio, separatum quiddam est extra assump-\ntionem approbatio. est autem argumentatio quaedam,\nin qua assumptio non indiget approbationis, quaedam\nautem, in qua nihil valet sine approbatione, ut osten-\ndemus. separata igitur est ab adsumptione approbatio.\nOstendemus autem, quod polliciti sumus, hoc modo:\nquae perspicuam omnibus veritatem continet assump-\ntio, nihil indiget approbationis. ea est huiusmodi: si\noportet velle sapere, dare operam philosophiae con-\nvenit. hic propositio indiget approbationis; non enim\nperspicua est neque constat inter omnes, propterea\nquod multi nihil prodesse philosophiam, plerique etiam\nobesse arbitrantur; assumptio perspicua; est enim\nhaec: oportet autem velle sapere. hoc quia ipsum ex\nse perspicitur et verum esse intellegitur, nihil attinet\napprobari. quare statim concludenda est argumentatio.\nest ergo assumptio quaedam, quae approbationis non\nindiget; nam quandam indigere perspicuum est. se-\nparata est igitur ab adsumptione approbatio. falsum\nergo est non esse plus quam tripertitam argumenta-\ntionem. Atque ex his illud iam perspicuum est, esse\nquandam argumentationem, in qua neque propositio\nneque assumptio indigeat approbationis, huiusmodi, ut\ncertum quiddam et breve exempli causa ponamus: si\nsummopere sapientia petenda est, summo opere stul-\ntitia vitanda est: summo autem opere sapientia pe-\ntenda est: summo igitur opere stultitia vitanda est.\nhic et propositio et assumptio perspicua est; quare\nneutra quoque indiget approbatione. ex hisce om-\nnibus illud perspicuum est approbationem tum adiungi,\ntum non adiungi. ex quo cognoscitur neque in pro-\npositione neque in assumptione contineri approba-\ntionem, sed utramque suo loco positam vim suam tam-\nquam certam et propriam obtinere. quodsi ita est,\ncommode partiti sunt illi, qui in quinque partes tri-\nbuerunt argumentationem.\nQuinque igitur partes sunt eius argumentationis,\nquae per ratiocinationem tractatur: propositio, per\nquam locus is breviter exponitur, ex quo vis omnis\noportet emanet ratiocinationis; approbatio, per quam\nid, quod breviter expositum est, rationibus adfirmatum\nprobabilius et apertius fit; assumptio, per quam id,\nquod ex propositione ad ostendendum pertinet, assumi-\ntur; assumptionis approbatio, per quam id, quod\nassumptum est, rationibus firmatur; complexio, per\nquam id, quod conficitur ex omni argumentatione, bre-\nviter exponitur. quae plurimas habet argumentatio\npartes, ea constat ex his quinque partibus; secunda\nest quadripertita; tertia tripertita; dein bipertita; quod\nin controversia est.\nde una quoque parte potest alicui\nvideri posse consistere. eorum igitur, quae constant,\nexempla ponemus, horum, quae dubia sunt, rationes\nafferemus.\nQuinquepertita argumentatio est huiusmodi:\nâ€œomnes leges, iudices, ad commodum rei publicae re-\nferre oportet et eas ex utilitate communi, non ex scrip-\ntione, quae in litteris est, interpretari. ea enim virtute et\nsapientia maiores nostri fuerunt, ut in legibus scriben-\ndis nihil sibi aliud nisi salutem atque utilitatem rei\npublicae proponerent. neque enim ipsi, quod obesset,\nscribere volebant, et, si scripsissent, cum esset intellec-\ntum, repudiatum iri legem intellegebant. nemo enim\nleges legum causa salvas esse vult, sed rei publicae,\nquod ex legibus omnes rem publicam optime putant\nadministrari. quam ob rem igitur leges servari oportet,\nad eam causam scripta omnia interpretari convenit: hoc\nest, quoniam rei publicae servimus, ex rei publicae com-\nmodo atque utilitate interpretemur. nam ut ex medicina\nnihil oportet putare proficisci, nisi quod ad corporis\nutilitatem spectet, quoniam eius causa est instituta, sic\na legibus nihil convenit arbitrari, nisi quod rei publicae\nconducat, proficisci, quoniam eius causa sunt compara-\ntae. ergo in hoc quoque iudicio desinite litteras legis\nperscrutari et legem, ut aequum est, ex utilitate rei\npublicae considerate. quid magis utile fuit Thebanis\nquam Lacedaemonios opprimi? cui magis Epaminon-\ndam, Thebanorum imperatorem, quam victoriae The-\nbanorum consulere decuit? quid hunc tanta Thebano-\nrum gloria, tam claro atque exornato tropaeo carius\naut antiquius habere convenit? scripto videlicet legis\nomisso scriptoris sententiam considerare debebat. at\nhoc quidem satis consideratum est, nullam esse legem\nnisi rei publicae causa scriptam. summam igitur amen-\ntiam esse existimabat, quod scriptum esset rei publicae\nsalutis causa, id non ex rei publicae salute interpretari.\nquodsi leges omnes ad utilitatem rei publicae referri\nconvenit, hic autem saluti rei publicae profuit, profecto\nnon potest eodem facto et communibus fortunis con-\nsuluisse et legibus non optemperasse.â€�\nQuattuor autem partibus constat argumentatio,\ncum aut proponimus aut assumimus sine approbatione.\nid facere oportet, cum aut propositio ex se intellegitur\naut assumptio perspicua est et nullius approbationis\nindiget. propositionis approbatione praeterita quattuor\nex partibus argumentatio tractatur, ad hunc modum:\niudices, qui ex lege iurati iudicatis, legibus optempe-\nrare debetis. optemperare autem legibus non potestis,\nnisi id, quod scriptum est in lege, sequimini. quod enim\ncertius legis scriptor testimonium voluntatis suae re-\nlinquere potuit, quam quod ipse magna cum cura atque\ndiligentia scripsit? quodsi litterae non exstarent,\nmagnopere eas requireremus, ut ex iis scriptoris vo-\nluntas cognosceretur; nec tamen Epaminondae per-\nmitteremus, ne si extra iudicium quidem esset, ut is\nnobis sententiam legis interpretaretur, nedum nunc\nistum patiamur, cum praesto lex sit, non ex eo, quod\napertissime scriptum est, sed ex eo, quod suae causae\nconvenit, scriptoris voluntatem interpretari. quodsi\nvos, iudices, legibus optemperare debetis et id facere\nnon potestis, nisi id, quod scriptum est in lege, sequa-\nmini, quin istum contra legem fecisse iudicatis?\nassumptionis autem approbatione praeterita quadri-\npertita sic fiet argumentatio: qui saepenumero nos\nper fidem fefellerunt, eorum orationi fidem habere non\ndebemus. si quid enim perfidia illorum detrimenti\nacceperimus, nemo erit praeter nosmet ipsos, quem\niure accusare possimus. ac primo quidem decipi in-\ncommodum est; iterum, stultum; tertio, turpe. Cartha-\nginienses autem persaepe iam nos fefellerunt. summa\nigitur amentia est in eorum fide spem habere, quorum\nperfidia totiens deceptus sis.\nUtraque approbatione praeterita tripertita fit, hoc\npacto: aut metuamus Carthaginienses oportet, si\nincolumes eos reliquerimus, aut eorum urbem diruamus. at metuere quidem non oportet. restat igitur,\nut urbem diruamus.\n\nSunt autem, qui putant nonnumquam posse com-\nplexione supersederi, cum id perspicuum sit, quod\nconficiatur ex ratiocinatione; quod si fiat, bipertitam\nquoque fieri argumentationem, hoc modo: si peperit,\nvirgo non est: peperit autem. hic satis esse proponere\net adsumere: quod conficiatur quoniam perspicuum\nsit, complexionis rem non indigere. nobis autem vi-\ndetur et omnis ratiocinatio concludenda esse et illud\nvitium, quod illis displicet, magnopere vitandum, ne,\nquod perspicuum sit, id in complexionem inferamus.\nhoc autem fieri poterit, si complexionum genera intelle-\ngentur. nam aut ita complectemur, ut in unum con-\nducamus propositionem et assumptionem, hoc modo:\nquodsi leges omnes ad utilitatem rei publicae referri\nconvenit, hic autem saluti rei publicae profuit, pro-\nfecto non potest eodem facto et saluti communi con-\nsuluisse et legibus non optemperasse; aut ita, ut ex\ncontrario sententia conficiatur, hoc modo: summa\nigitur amentia est in eorum fide spem habere, quorum\nperfidia totiens deceptus sis; aut ita, ut id solum,\nquod conficitur, inferatur, ad hunc modum: urbem\nigitur diruamus; aut, ut id, quod eam rem, quae con-\nficitur, sequatur necesse est. id est huiusmodi: si\npeperit, cum viro concubuit: peperit autem. conficitur\nhoc: concubuit igitur cum viro. hoc si nolis inferre\net inferas id, quod sequitur: fecit igitur incestum, et\nconcluseris argumentationem et perspicuam fugeris\ncomplexionem.\nquare in longis argumentationibus ex\nconductionibus aut ex contrario complecti oportet, in\nbrevibus id solum, quod conficitur, exponere, in iis,\nin quibus exitus perspicuus est, consecutione uti.\nSi qui autem ex una quoque parte putabunt constare\nargumentationem, poterunt dicere saepe satis esse hoc\nmodo argumentationem facere: quoniam peperit, cum\nviro concubuit; nam hoc nullius neque approbationis\nneque complexionis indigere. sed nobis ambiguitate\nnominis videntur errare. nam argumentatio nomine\nuno res duas significat, ideo quod et inventum ali-\nquam in rem probabile aut necessarium argumentatio\nvocatur et eius inventi artificiosa expolitio.\ncum igitur\nproferent aliquid huiusmodi: quoniam peperit, cum\nviro concubuit, inventum proferent, non expolitionem;\nnos autem de expolitionis partibus loquimur.\nNihil igitur ad hanc rem ratio illa pertinebit; atque\nhac distinctione alia quoque, quae videbuntur officere\nhuic partitioni, propulsabimus, si quis aut assumptio-\nnem aliquando tolli posse putet aut propositionem.\nquae si quid habet probabile aut necessarium, quoquo\nmodo commoveat auditorem necesse est. quod si so-\nlum spectaretur ac nihil, quo pacto tractaretur id,\nquod esset excogitatum, referret, nequaquam tantum\ninter summos oratores et mediocres interesse existi-\nmaretur. variare autem orationem magnopere oporte-\nbit; nam omnibus in rebus similitudo mater est satietatis. id fieri poterit, si non similiter semper ingre-\ndiamur in argumentationem. nam primum omnium\ngeneribus ipsis distinguere convenit, hoc est, tum in-\nductione uti, tum ratiocinatione, deinde in ipsa ar-\ngumentatione non semper a propositione incipere nec\nsemper quinque partibus abuti neque eadem partes\nratione expolire, sed tum ab assumptione incipere, tum\nadprobatione alterutra, tum utraque, tum hoc, tum illo\ngenere conplexionis uti. id ut perspiciatur, scribamus *\nin quolibet exemplo de iis, quae proposita sunt, hoc\nidem exerceamus, ut quam facile factu sit, periclitari\nlicet.\nAc de partibus quidem argumentationis satis nobis\ndictum videtur: illud autem volumus intellegi nos\nprobe tenere aliis quoque rationibus tractari argumen-\ntationes in philosophia multis et obscuris, de quibus\ncertum est artificium constitutum. verum illa nobis\nabhorrere ab usu oratorio visa sunt. quae pertinere\nautem ad dicendum putamus, ea nos commodius quam\nceteros adtendisse non affirmamus; perquisitius et\ndiligentius conscripsisse pollicemur. nunc, ut statui-\nmus, proficisci ordine ad reliqua pergemus.\nReprehensio est, per quam argumentando adver-\nsariorum confirmatio diluitur aut infirmatur aut ele-\nvatur. haec fonte inventionis eodem utetur, quo utitur confirmatio, propterea quod, quibus ex locis ali-\nqua res confirmari potest, isdem potest ex locis in-\nfirmari. nihil enim considerandum est in his omnibus\ninventionibus nisi id, quod personis aut negotiis\nadtributum est. quare inventionem et argumentationum\nexpolitionem ex illis, quae ante praecepta sunt, hanc\nquoque in partem orationis transferri oportebit. verum-\ntamen, ut quaedam praeceptio detur huius quoque\npartis, exponemus modos reprehensionis; quos qui ob-\nservabunt, facilius ea, quae contra dicentur, diluere aut\ninfirmare poterunt.\nOmnis argumentatio reprehenditur, si aut ex iis,\nquae sumpta sunt, non conceditur aliquid unum plu-\nrave aut his concessis conplexio ex his confici ne-\ngatur, aut si genus ipsum argumentationis vitiosum\nostenditur, aut si contra firmam argumentationem alia\naeque firma aut firmior ponitur.\nEx iis, quae sumuntur, aliquid non conceditur, cum\naut id, quod credibile dicunt, negatur esse eiusmodi,\naut, quod conparabile putant, dissimile ostenditur, aut\niudicatum aliam in partem traducitur, aut omnino\niudicium inprobatur, aut, quod signum esse adversarii\ndixerunt, id eiusmodi negatur esse, aut si conprehensio\naut una aut ex utraque parte reprehenditur, aut enume-\nratio falsa ostenditur, aut simplex conclusio falsi ali-\nquid continere demonstratur. nam omne, quod su-\nmitur ad argumentandum sive pro probabili sive pro\nnecessario, necesse est sumatur ex his locis, ut ante\nostendimus.\nQuod pro credibili sumptum erit, id infirmabitur,\nsi aut perspicue falsum erit, hoc modo: nemo est, quin\npecuniam quam sapientiam malit; aut ex contrario\nquoque credibile aliquid habebit, hoc modo: quis est,\nqui non officii cupidior quam pecuniae sit? aut erit\nomnino incredibile, ut si aliquis, quem constet esse\navarum, dicat alicuius mediocris officii causa se maxi-\nmam pecuniam neglexisse, aut si, quod in quibusdam\nrebus aut hominibus accidit, id omnibus dicitur usu\nvenire, hoc pacto: qui pauperes sunt, iis antiquior of-\nficio pecunia est;\nqui locus desertus est, in eo caedem\nfactam esse oportet; in loco celebri homo occidi qui\npotuit? aut si id, quod raro fit, fieri omnino negatur,\nut Curio pro Fulvio: nemo potest uno aspectu neque\npraeteriens in amorem incidere.\nQuod autem pro signo sumetur, id ex isdem locis,\nquibus confirmatur, infirmabitur. nam in signo primum\nverum esse ostendi oportet; deinde esse eius rei signum\nproprium, qua de agitur, ut cruorem caedis; deinde\nfactum esse, quod non oportuerit, aut non factum, quod\noportuerit; postremo scisse eum, de quo quaeritur, eius\nrei legem et consuetudinem. nam eae res sunt signo\nadtributae; quas diligentius aperiemus, cum separatim\nde ipsa coniecturali constitutione dicemus. ergo horum\nunum quodque in reprehensione aut non esse signo\naut parum magno esse aut a se potius quam ab ad-\nversariis stare aut omnino falso dici aut in aliam quo-\nque suspicionem duci posse demonstrabitur.\nCum autem pro conparabili aliquid inducetur, quon-\niam id per similitudinem maxime tractatur, in repre-\nhendendo conveniet simile id negare esse, quod con-\nferetur, ei, quicum conferetur. id fieri poterit, si de-\nmonstrabitur diversum esse genere, natura, vi, magni-\ntudine, tempore, loco, persona, opinione; ac si, quo\nin numero illud, quod per similitudinem afferetur, et\nquo in loco hoc, cuius causa afferetur, haberi con-\nveniat, ostendetur. deinde, quid res cum re differat,\ndemonstrabimus: ex quo docebimus aliud de eo, quod\ncomparabitur, et de eo, quicum comparabitur, existi-\nmare oportere. huius facultatis maxime indigemus,\ncum ea ipsa argumentatio, quae per inductionem trac-\ntatur, erit reprehendenda.\nSin iudicatum aliquod inferetur, quoniam id ex his\nlocis maxime firmatur: laude eorum, qui iudicarunt;\nsimilitudine eius rei, qua de agitur, ad eam rem, qua\nde iudicatum est; et commemorando non modo non\nesse reprehensum iudicium, sed ab omnibus adpro-\nbatum; et demonstrando difficilius et maius fuisse ad\niudicandum, quod afferatur, quam id, quod instet: ex\ncontrariis locis, si res aut vera aut veri similis permittet,\ninfirmari oportebit. atque erit observandum diligenter,\nne nihil ad id, quo de agatur, pertineat id, quod iudica-\ntum sit; et videndum est, ne ea res proferatur, in qua\nsit offensum, ut de ipso, qui iudicarit, iudicium fieri\nvideatur.\noportet autem animadvertere, ne, cum aliter\nsint multa iudicata, solitarium aliquid aut rarum\niudicatum afferatur. nam sic his rebus auctoritas\niudicati maxime potest infirmari. atque ea quidem,\nquae quasi probabilia sumentur, ad hunc modum\ntemptari oportebit.\nQuae vero sicuti necessaria dicentur, ea si forte\nimitabuntur modo necessariam argumentationem ne-\nque erunt eiusmodi, sic reprehendentur: primum con-\nprehensio, quae, utrum concesseris, debet tollere: si\nvera est, numquam reprehendetur; sin falsa, duobus\nmodis, aut conversione aut alterius partis infirmatione\nconversione, hoc modo:\nNam si veretur, quid eum accuses, qui est probus?\nSin inverecundum animi ingenium possidet,\nQuid autem eum accuses, qui id parvi auditum aestimet?\nhic, sive vereri dixeris sive non vereri, concedendum\nhoc putat, ut neges esse accusandum. quod conver-\nsione sic reprehendetur: immo vero accusandus est.\nnam si veretur, accuses; non enim parvi auditum aesti-\nmabit. sin inverecundum animi ingenium possidet,\ntamen accuses; non enim probus est.\nalterius autem\npartis infirmatione hoc modo reprehendetur: verum\nsi veretur, accusatione tua correctus ab errato recedet.\n\nEnumeratio vitiosa intellegitur, si aut praeteritum\nquiddam dicimus, quod velimus concedere, aut infir-\nmum aliquid adnumeratum, quod aut contra dici possit\naut causa non sit, quare non honeste possimus concedere. praeteritur quiddam in eiusmodi enumerationi-\nbus: quoniam habes istum equum, aut emeris oportet\naut hereditate possideas aut munere acceperis aut domi\ntibi natus sit aut, si eorum nihil est, subripueris ne-\ncesse est: si neque emisti neque hereditate venit ne-\nque donatus est neque domi natus est: necesse est ergo\nsubripueris.\nhoc commode reprehenditur, si dici possit\nex hostibus equus esse captus, cuius praedae sectio\nnon venierit; quo inlato infirmatur enumeratio, quon-\niam id sit inductum, quod praeteritum sit in enume-\nratione. altero autem modo reprehendetur, si aut con-\ntra aliquid dicetur, hoc est, si exempli causa, ut in\neodem versemur, poterit ostendi hereditate venisse, aut\nsi illud extremum non erit turpe concedere, ut si qui,\ncum dixerint adversarii: aut insidias facere voluisti\naut amico morem gessisti aut cupiditate elatus es,\namico se morem gessisse fateatur.\nSimplex autem conclusio reprehenditur, si hoc, quod\nsequitur, non videatur necessario cum eo, quod ante-\ncessit, cohaerere. nam hoc quidem: Si spiritum ducit,\nvivit, si dies est, lucet eiusmodi est, ut cum priore\nnecessario posterius cohaerere videatur. hoc autem:\nsi mater est, diligit, si aliquando peccavit, numquam\ncorrigetur sic conveniet reprehendi, ut demonstretur\nnon necessario cum priore posterius cohaerere. hoc\ngenus et cetera necessaria et omnino omnis argumen-\ntatio et eius reprehensio maiorem quandam vim con-\ntinet et latius patet, quam hic exponitur; sed eius\nartificii cognitio eiusmodi est, ut non ad huius artis\npartem aliquam adiungi possit, sed ipsa separatim\nlongi temporis et magnae atque arduae cognitionis in-\ndigeat. quare illa nobis alio tempore atque ad aliud\ninstitutum, si facultas erit, explicabuntur; nunc his\npraeceptionibus rhetorum ad usum oratorium conten-\ntos nos esse oportebit. cum igitur ex iis, quae sumentur,\naliquid non concedetur, sic infirmabitur.\nCum autem his concessis conplexio ex his non con-\nficitur, haec erunt consideranda: num aliud conficiatur,\naliud dicatur, hoc modo: si, cum aliquis dicat se pro-\nfectum esse ad exercitum, contra eum quis velit hac\nuti argumentatione: si venisses ad exercitum, a tri-\nbunis militaribus visus esses; non es autem ab his\nvisus: non es igitur ad exercitum profectus. hic cum\nconcesseris propositionem et assumptionem, conplexio\nest infirmanda.\naliud enim, quam cogebatur, inlatum\nest. ac nunc quidem, quo facilius res cognosceretur,\nperspicuo et grandi vitio praeditum posuimus exem-\nplum; sed saepe obscurius positum vitium pro vero\nprobatur, cum aut parum memineris, quid concesseris,\naut ambiguum aliquid pro certo concesseris. ambiguum\nsi concesseris ex ea parte, quam ipse intellexeris, eam\npartem adversarius ad aliam partem per conplexionem\nvelit accommodare, demonstrare oportebit non ex eo,\nquod ipse concesseris, sed ex eo, quod ille sumpserit,\nconfici conplexionem, ad hunc modum: si indigetis\npecuniae, pecuniam non habetis; si pecuniam non\nhabetis, pauperes estis: indigetis autem pecuniae; mer-\ncaturae enim, ni ita esset, operam non daretis: pauperes\nigitur estis. hoc sic reprehenditur: cum dicebas: si\nindigetis pecuniae, pecuniam non habetis, hoc intelle-\ngebam: si propter inopiam in egestate estis, pecuniam\nnon habetis, et idcirco concedebam; cum autem hoc\nsumebas: indigetis autem pecuniae, illud accipiebam:\nvultis autem pecuniae plus habere. ex quibus conces-\nsionibus non conficitur hoc: pauperes igitur estis; con-\nficeretur autem, si tibi primo quoque hoc concessissem,\nqui pecuniam maiorem vellet habere, eum pecuniam\n\nnon habere.\nsaepe autem oblitum putant, quid con-\ncesseris, et idcirco id, quod non conficitur, quasi con-\nficiatur, in conclusionem infertur, hoc modo: si ad\nillum hereditas veniebat, veri simile est ab illo ne-\ncatum. deinde hoc adprobant plurimis verbis. post\nadsumunt: ad illum autem hereditas veniebat. de-\ninde infertur: ille igitur occidit; id quod ex iis, quae\nsumpserant, non conficitur. quare observare diligenter\noportet, et quid sumatur et quid ex his conficiatur.\nIpsum autem genus argumentationis vitiosum his\nde causis ostendetur, si aut in ipso vitium erit aut\nnon ad id, quod instituitur, accommodabitur. atque\nin ipso vitium erit, si omnino totum falsum erit,\nsi commune, si vulgare, si leve, si remotum, si mala\ndefinitione, si controversum, si perspicuum, si non\nconcessum, si turpe, si offensum, si contrarium, si in-\nconstans, si adversarium. falsum est, in quo per-\nspicue mendacium est, hoc modo: non potest esse\nsapiens, qui pecuniam neglegit. Socrates autem pecuniam neglegebat: non igitur sapiens erat. com-\nmune est, quod nihilo magis ab adversariis quam a\nnobis facit, hoc modo: idcirco, iudices, quia veram\ncausam habebam, brevi peroravi. vulgare est, quod\nin aliam quoque rem non probabilem, si nunc con-\ncessum sit, transferri possit, ut hoc: si causam veram\nnon haberet, vobis se, iudices, non commisisset. leve\nest, quod aut post tempus dicitur, hoc modo: si in\nmentem venisset, non commisisset; aut perspicue tur-\npem rem levi tegere vult defensione, hoc modo:\nCum te expetebant omnes florentissimo\nRegno, reliqui: nunc desertum ab omnibus\nSummo periclo sola ut restituam paro.\nremotum est, quod ultra quam satis est petitur, huius-\nmodi: quodsi non P. Scipio Corneliam filiam Ti.\nGraccho conlocasset atque ex ea duos Gracchos pro-\ncreasset, tantae seditiones natae non essent; quare hoc\nincommodum Scipioni adscribendum videtur. huius-\nmodi est illa quoque conquestio:\nUtinam ne in nemore Pelio securibus\nCaesae accidissent abiegnae ad terram trabes!\nlongius enim repetita est, quam res postulabat. mala\ndefinitio est, cum aut communia describit, hoc modo:\nseditiosus est is, qui malus atque inutilis civis—\nnam hoc non magis seditiosi quam ambitiosi, quam\ncalumniatoris, quam alicuius hominis improbi vim\ndescribit—; aut falsum quiddam dicit, hoc pacto:\nsapientia est pecuniae quaerendae intellegentia; aut\naliquid non grave nec magnum continens, sic: stul-\ntitia est inmensa gloriae cupiditas. est haec quidem\nstultitia, sed ex parte quadam, non ex omni genere\ndefinita. controversum est, in quo ad dubium demon-\nstrandum dubia causa affertur, hoc modo:\nEho tu, di, quibus est potestas motus superum atque inferum,\nPacem inter sese conciliant, conferunt concordiam.\nperspicuum est, de quo non est controversia: ut si\nquis, cum Orestem accuset, planum faciat ab eo matrem\nesse occisam. non concessum est, cum id, quod au-\ngetur, in controversia est, ut si quis, cum Ulixem ac-\ncuset, in hoc maxime commoretur: indignum esse ab\nhomine ignavissimo virum fortissimum Aiacem ne-\ncatum. turpe est, quod aut eo loco, in quo dicitur, aut\neo homine, qui dicit, aut eo tempore, quo dicitur, aut\niis, qui audiunt, aut ea re, qua de agitur, indignum\npropter inhonestam rem videtur. offensum est, quod\neorum, qui audiunt, voluntatem laedit: ut, si quis\napud equites Romanos cupidos iudicandi Caepionis\nlegem iudiciariam laudet. contrarium est, quod contra\ndicitur atque ii, qui audiunt, fecerunt: ut si quis apud\nAlexandrum Macedonem dicens contra aliquem urbis\nexpugnatorem diceret nihil esse crudelius quam urbes\ndiruere, cum ipse Alexander Thebas diruisset. in-\nconstans est, quod ab eodem de eadem re diverse\ndicitur: ut, si qui, cum dixerit, qui virtutem habeat,\neum nullius rei ad bene vivendum indigere, neget\npostea sine bona valetudine posse bene vivi: aut, se\namico adesse propter benivolentiam, sperare autem\naliquid commodi ad se perventurum.\nadversarium\nest, quod ipsi causae aliqua ex parte officit, ut si quis\nhostium vim et copias et felicitatem augeat, cum ad\npugnandum milites adhortetur.\nSi non ad id, quod instituitur, accommodabitur ali-\nqua pars argumentationis, horum aliquo in vitio re-\nperietur: si plura pollicitus pauciora demonstrabit; aut\nsi, cum totum debebit ostendere, de parte aliqua lo-\nquatur, hoc modo: Mulierum genus avarum est; nam\nEriphyla auro viri vitam vendidit; aut si non id, quod\naccusabitur, defendet, ut, si qui, cum ambitus accusa-\nbitur, manu se fortem esse defendet; aut ut Amphion\napud Euripidem, item apud Pacuvium, qui vituperata\nmusica sapientiam laudat; aut si res ex hominis vitio\nvituperabitur, ut, si qui doctrinam ex alicuius docti\nvitiis reprehendat; aut si qui, cum aliquem volet lau-\ndare, de felicitate eius, non de virtute dicat; aut si rem\ncum re ita comparabit, ut alteram se non putet laudare, nisi alteram vituperarit;\naut si alteram ita lau-\ndet, ut alterius non faciat mentionem; aut si, cum de\ncerta re quaeretur, de communi instituetur oratio, ut,\nsi quis, cum aliqui deliberent, bellum gerant an non,\npacem laudet omnino, non illud bellum inutile esse\ndemonstret; aut si ratio alicuius rei reddetur falsa, hoc\nmodo: pecunia bonum est, propterea quod ea maxime\nvitam beatam efficiat; aut infirma, ut Plautus:\nAmicum castigare ob meritam noxiam,\nImmune est facinus; verum in aetate utile\nEt conducibile; nam ego amicum hodie meum\nConcastigabo pro commerita noxia;\naut eadem, hoc modo: malum est avaritia; multos\nenim magnis incommodis affecit pecuniae cupiditas;\naut parum idonea, hoc modo: maximum bonum est\namicitia; plurimae enim delectationes sunt in amicitia.\nQuartus modus erat reprehensionis, per quem contra\nfirmam argumentationem aeque firma aut firmior po-\nnitur. hoc genus in deliberationibus maxime versa-\nbitur, cum aliquid, quod contra dicatur, aequum esse\nconcedimus, sed id, quod nos defendimus, necessarium\nesse demonstramus; aut cum id, quod illi defendant,\nutile esse fateamur, quod nos dicamus, honestum esse\ndemonstremus.\nAc de reprehensione haec quidem existimavimus\nesse dicenda. deinceps nunc de conclusione ponemus.\nHermagoras digressionem deinde, tum postremam\nconclusionem ponit. in hac autem digressione ille putat\noportere quandam inferri orationem a causa atque a\niudicatione ipsa remotam, quae aut sui laudem aut ad-\nversarii vituperationem contineat aut in aliam causam\ndeducat, ex qua conficiat aliquid confirmationis aut re-\nprehensionis, non argumentando, sed augendo per\nquandam amplificationem. hanc si qui partem putabit\nesse orationis, sequatur licebit. nam et augendi et\nlaudandi et vituperandi praecepta a nobis partim data\nsunt, partim suo loco dabuntur. nobis autem non\nplacuit hanc partem in numerum reponi, quod de\ncausa digredi nisi per locum communem displicet: quo\nde genere posterius est dicendum. laudes autem et\nvituperationes non separatim placet tractari, sed in\nipsis argumentationibus esse inplicatas.\nNunc de conclusione dicemus.\nConclusio est exitus et determinatio totius orationis.\nhaec habet partes tres: enumerationem, indignationem,\nconquestionem.\nEnumeratio est, per quam res disperse et diffuse\ndictae unum in locum coguntur et reminiscendi causa\nunum sub aspectum subiciuntur. haec si semper eodem\nmodo tractabitur, perspicue ab omnibus artificio quo-\ndam tractari intellegetur; sin varie fiet, et hanc suspi-\ncionem et satietatem vitare poterit. quare tum oporte-\nbit ita facere, ut plerique faciunt propter facilitatem,\nsingillatim unam quamque rem adtingere et ita omnes\ntransire breviter argumentationes; tum autem, id quod\ndifficilius est, dicere, quas partes exposueris in par-\ntitione, de quibus te pollicitus sis dicturum, et reducere\nin memoriam, quibus rationibus unam quamque partem\nconfirmaris; tum ab iis, qui audiunt, quaerere, quid\nsit, quod sibi velle debeant demonstrari, hoc modo:\nillud docuimus, illud planum fecimus. ita simul et\nin memoriam redibit auditor et putabit nihil esse\npraeterea, quod debeat desiderare.\natque in his ge-\nneribus, ut ante dictum est, tum tuas argumentationes\ntransire separatim, tum, id quod artificiosius est, cum\ntuis contrarias coniungere; et cum tuam dixeris argu-\nmentationem, tum, contra eam quod adferretur, quem-\nadmodum dilueris, ostendere. ita per brevem conpara-\ntionem auditoris memoria et de confirmatione et de\nreprehensione redintegrabitur. atque haec aliis actionis\nquoque modis variare oportebit. nam tum ex tua per-\nsona enumerare possis, ut, quid et quo quidque loco\ndixeris, admoneas; tum vero personam aut rem ali-\nquam inducere et enumerationem ei totam attribuere.\npersonam hoc modo: nam si legis scriptor exsistat\net quaerat sic id a vobis, quid dubitetis: quid possitis\ndicere, cum vobis hoc et hoc sit demonstratum? atque\nhic, item ut in nostra persona, licebit alias singillatim\ntransire omnes argumentationes, alias ad partitionis\nsingula genera referre, alias ab auditore, quid desideret, quaerere, alias haec facere per comparationem\nsuarum et contrariarum argumentationum.\nres autem\ninducetur, si alicui rei huiusmodi, legi, loco, urbi, mo-\nnumento oratio attribuetur per enumerationem, hoc\nmodo: quid? si leges loqui possent, nonne haec apud\nvos quererentur: quidnam amplius desideratis, iudi-\nces, cum vobis hoc et hoc planum factum sit? in hoc\nquoque genere omnibus isdem modis uti licebit. com-\nmune autem praeceptum hoc datur ad enumerationem,\nut ex una quaque argumentatione, quoniam tota iterum\ndici non potest, id eligatur, quod erit gravissimum,\net unum quidque quam brevissime transeatur, ut me-\nmoria, non oratio renovata videatur.\nIndignatio est oratio, per quam conficitur, ut in\naliquem hominem magnum odium aut in rem gravis\noffensio concitetur. in hoc genere illud primum in-\ntellegi volumus, posse omnibus ex locis iis, quos in\nconfirmandi praeceptione posuimus, tractari indigna-\ntionem. nam ex iis rebus, quae personis aut quae\nnegotiis sunt attributae, quaevis amplificationes et\nindignationes nasci possunt, sed tamen ea, quae se-\nparatim de indignatione praecipi possunt, considere-\nmus. primus locus sumitur ab auctoritate, cum com-\nmemoramus, quantae curae res ea fuerit iis, quorum\nauctoritas gravissima debeat esse: diis inmortalibus,\nqui locus sumetur ex sortibus, ex oraculis, vatibus,\nostentis, prodigiis, responsis, similibus rebus; item\nmaioribus nostris, regibus, civitatibus, gentibus, hominibus sapientissimis, senatui, populo, legum scripto-\nribus. secundus locus est, per quem, illa res ad quos\npertineat, cum amplificatione per indignationem osten-\nditur, aut ad omnes aut ad maiorem partem, quod\natrocissimum est; aut ad superiores, quales sunt ii,\nquorum ex auctoritate indignatio sumitur, quod in-\ndignissimum est; aut ad pares animo, fortuna, cor-\npore, quod iniquissimum est; aut ad inferiores, quod\nsuperbissimum est. tertius locus est, per quem quae-\nrimus, quidnam sit eventurum, si idem ceteri faciant;\net simul ostendimus, huic si concessum sit, multos\naemulos eiusdem audaciae futuros;\nex quo, quid mali\nsit eventurum, demonstrabimus. quartus locus est, per\nquem demonstramus multos alacres exspectare, quid\nstatuatur, ut ex eo, quod uni concessum sit, sibi quo-\nque tali de re quid liceat, intellegere possint. quintus\nlocus est, per quem ostendimus ceteras res perperam\nconstitutas intellecta veritate commutatas corrigi\nposse; hanc esse rem, quae si sit semel iudicata, ne-\nque alio commutari iudicio neque ulla potestate cor-\nrigi possit. sextus locus est, per quem consulto et de\nindustria factum demonstratur et illud adiungitur, vo-\nluntario maleficio veniam dari non oportere, inpru-\ndentiae concedi nonnumquam convenire. septimus lo-\ncus est, per quem indignamur, quod taetrum, crudele,\nnefarium, tyrannicum factum esse dicamus per vim\nmanum opulentiam; quae res ab legibus et ab aequabili\niure remotissima sit. octavus locus est, per quem de-\nmonstramus non vulgare neque factitatum esse ne ab\naudacissimis quidem hominibus id maleficium, de quo\nagatur; atque id a feris quoque hominibus et a bar-\nbaris gentibus et inmanibus bestiis esse remotum. haec\nerunt, quae in parentes, liberos, coniuges, consangui-\nneos, supplices crudeliter facta dicentur, et deinceps\nsi qua proferantur in maiores natu, in hospites, in\nvicinos, in amicos, in eos, quibuscum vitam egeris, in\neos, apud quos educatus sis, in eos, ab quibus eruditus,\nin mortuos, in miseros et misericordia dignos, in ho-\nmines claros, nobiles et honore usos, in eos, qui neque\nlaedere alium nec se defendere potuerunt, ut in pueros,\nsenes, mulieres; quibus ex omnibus acriter excitata in-\ndignatio summum in eum, qui violarit horum aliquid,\nodium commovere poterit. nonus locus est, per quem\ncum aliis peccatis, quae constat esse peccata, hoc quo\nde quaestio est, conparatur, et ita per contentionem,\nquanto atrocius et indignius sit illud, de quo agitur,\nostenditur. decimus locus est, per quem omnia, quae\nin negotio gerundo acta sunt quaeque post negotium\nconsecuta sunt, cum unius cuiusque indignatione et\ncriminatione colligimus et rem verbis quam maxime\nante oculos eius, apud quem dicitur, ponimus, ut id,\nquod indignum est, proinde illi videatur indignum, ac\nsi ipse interfuerit ac praesens viderit. undecimus locus\nest, per quem ostendimus ab eo factum, a quo minime\noportuerit, et a quo, si alius faceret, prohiberi con-\nvenerit. duodecimus locus est, per quem indignamur,\nquod nobis hoc primis acciderit neque alicui umquam\nusu venerit.\ntertius decimus locus est, si cum iniuria\ncontumelia iuncta demonstratur, per quem locum in\nsuperbiam et arrogantiam odium concitatur. quartus\ndecimus locus est, per quem petimus ab iis, qui audiunt,\nut ad suas res nostras iniurias referant; si ad pueros\npertinebit, de liberis suis cogitent; si ad mulieres, de\nuxoribus; si ad senes, de patribus aut parentibus.\nquintus decimus locus est, per quem dicimus inimicis\nquoque et hostibus ea, quae nobis acciderint, indigna\nvideri solere.\nEt indignatio quidem his fere de locis gravissime\nsumetur.\nconquestionis autem huiusmodi de rebus\npartes petere oportebit.\nConquestio est oratio auditorum misericordiam cap-\ntans. in hac primum animum auditoris mitem et\nmisericordem conficere oportet, quo facilius conque-\nstione commoveri possit. id locis communibus efficere\noportebit, per quos fortunae vis in omnes et hominum\ninfirmitas ostenditur; qua oratione habita graviter et\nsententiose maxime demittitur animus hominum et ad\nmisericordiam conparatur, cum in alieno malo suam\ninfirmitatem considerabit.\ndeinde primus locus est\nmisericordiae, per quem, quibus in bonis fuerint et\nnunc per quem quibus in malis sint, ostenditur. se-\ncundus, qui in tempora tribuitur, per quem, quibus in\nmalis fuerint et sint et futuri sint, demonstratur. ter-\ntius, per quem unum quodque deploratur incom-\nmodum, ut in morte filii pueritiae delectatio, amor,\nspes, solatium, educatio et, si qua simili in genere quo-\nlibet de incommodo per conquestionem dici poterunt.\nquartus, per quem res turpes et humiles et inliberales\nproferentur et indigna aetate, genere, fortuna pristina,\nhonore, beneficiis, quae passi perpessurive sint. quin-\ntus, per quem omnia ante oculos singillatim incom-\nmoda ponuntur, ut videatur is, qui audit, videre et re\nquoque ipsa, quasi assit, non verbis solum ad miseri-\ncordiam ducatur. sextus, per quem praeter spem in\nmiseriis demonstratur esse, et, cum aliquid exspectaret,\nnon modo id non adeptus esse, sed in summas miserias\nincidisse. septimus, per quem ad ipsos, qui audiunt,\nsimilem in causam convertimus et petimus, ut de suis\nliberis aut parentibus aut aliquo, qui illis carus debeat\nesse, nos cum videant, recordentur. octavus, per quem\naliquid dicitur esse factum, quod non oportuerit, aut\nnon factum, quod oportuerit, hoc modo: non affui, non\nvidi, non postremam vocem eius audivi, non extremum\nspiritum eius excepi. item: inimicorum in manibus\nmortuus est, hostili in terra turpiter iacuit insepultus,\na feris diu vexatus, communi quoque honore in morte\n\ncaruit.\nnonus, per quem oratio ad mutas et expertes\nanimi res referetur, ut si ad equum, domum, vestem\nsermonem alicuius accommodes, quibus animus eorum,\nqui audiunt et aliquem dilexerunt, vehementer com-\nmovetur. decimus, per quem inopia, infirmitas, soli-\ntudo demonstratur. undecimus, per quem liberorum\naut parentum aut sui corporis sepeliundi aut alicuius\neiusmodi rei commendatio fit. duodecimus, per quem\ndisiunctio deploratur ab aliquo, cum diducaris ab eo,\nquicum libentissime vixeris, ut a parente filio, a fratre\nfamiliari. tertius decimus, per quem cum indignatione\nconquerimur, quod ab iis, a quibus minime conveniat,\nmale tractemur, propinquis, amicis, quibus benigne\nfecerimus, quos adiutores fore putarimus, aut a qui-\nbis indignum est, ut servis, libertis, clientibus, sup-\nplicibus. quartus decimus, qui per obsecrationem\nsumitur; in quo orantur modo illi, qui audiunt, hu-\nmili et supplici oratione, ut misereantur. quintus de-\ncimus, per quem non nostras, sed eorum, qui cari\nnobis debent esse, fortunas conqueri nos demonstra-\nmus. sextus decimus, per quem animum nostrum in\nalios misericordem esse ostendimus et tamen amplum\net excelsum et patientem incommodorum esse et fu-\nturum esse, si quid acciderit, demonstramus. nam\nsaepe virtus et magnificentia, in quo gravitas et\nauctoritas est, plus proficit ad misericordiam commo-\nvendam quam humilitas et obsecratio. commotis au-\ntem animis diutius in conquestione morari non opor-\ntebit. quemadmodum enim dixit rhetor Apollonius,\nlacrima nihil citius arescit.\n\nSed quoniam satis, ut videmur, de omnibus orationis\npartibus diximus et huius voluminis magnitudo lon-\ngius processit, quae sequuntur deinceps, in secundo\nlibro dicemus.\nCrotoniatae quondam, cum florerent omnibus copiis\net in Italia cum primis beati numerarentur, templum\nIunonis, quod religiosissime colebant, egregiis picturis\nlocupletare voluerunt. itaque Heracleoten Zeuxin, qui\ntum longe ceteris excellere pictoribus existimabatur,\nmagno pretio conductum adhibuerunt. is et ceteras\nconplures tabulas pinxit, quarum nonnulla pars us-\nque ad nostram memoriam propter fani religionem\nremansit, et, ut excellentem muliebris formae pulchri-\ntudinem muta in se imago contineret, Helenae pingere\nsimulacrum velle dixit; quod Crotoniatae, qui eum mu-\nliebri in corpore pingendo plurimum aliis praestare\nsaepe accepissent, libenter audierunt. putaverunt enim,\nsi, quo in genere plurimum posset, in eo magno opere\nelaborasset, egregium sibi opus illo in fano relicturum.\nneque tum eos illa opinio fefellit. nam Zeuxis ilico\nquaesivit ab iis, quasnam virgines formosas haberent.\nilli autem statim hominem deduxerunt in palaestram\natque ei pueros ostenderunt multos, magna praeditos\ndignitate. etenim quodam tempore Crotoniatae multum\nomnibus corporum viribus et dignitatibus antisteterunt\natque honestissimas ex gymnico certamine victorias\ndomum cum laude maxima rettulerunt. cum puerorum\nigitur formas et corpora magno hic opere miraretur:\nHorum, inquiunt illi, sorores sunt apud nos virgines.\nquare, qua sint illae dignitate, potes ex his suspicari.\nPraebete igitur mihi, quaeso, inquit, ex istis virgini-\nbus formonsissimas, dum pingo id, quod pollicitus sum\nvobis, ut mutum in simulacrum ex animali exemplo\n\nveritas transferatur.\ntum Crotoniatae publico de con-\nsilio virgines unum in locum conduxerunt et pictori\nquam vellet eligendi potestatem dederunt. ille autem\nquinque delegit; quarum nomina multi poe+tae memo-\nriae prodiderunt, quod eius essent iudicio probatae,\nqui pulchritudinis habere verissimum iudicium de-\nbuisset. neque enim putavit omnia, quae quaereret ad\nvenustatem, uno se in corpore reperire posse ideo,\nquod nihil simplici in genere omnibus ex partibus per-\nfectum natura expolivit. itaque, tamquam ceteris non\nsit habitura quod largiatur, si uni cuncta concesserit,\naliud alii commodi aliquo adiuncto incommodo mu-\nneratur.\nQuod quoniam nobis quoque voluntatis accidit, ut\nartem dicendi perscriberemus, non unum aliquod pro-\nposuimus exemplum, cuius omnes partes, quocumque\nessent in genere, exprimendae nobis necessarie vi-\nderentur; sed omnibus unum in locum coactis scripto-\nribus, quod quisque commodissime praecipere vide-\nbatur, excerpsimus et ex variis ingeniis excellentis-\nsima quaeque libavimus. ex iis enim, qui nomine et\nmemoria digni sunt, nec nihil optime nec omnia prae-\nclarissime quisquam dicere nobis videbatur. quapropter stultitia visa est aut a bene inventis alicuius\nrecedere, si quo in vitio eius offenderemur, aut ad vitia\neius quoque accedere, cuius aliquo bene praecepto\nduceremur.\nquodsi in ceteris quoque studiis a multis\neligere homines commodissimum quodque quam sese\nuni alicui certe vellent addicere, minus in arrogan-\ntiam offenderent; non tanto opere in vitiis perse-\nverarent; aliquanto levius ex inscientia laborarent. ac si\npar in nobis huius artis atque in illo picturae scientia\nfuisset, fortasse magis hoc in suo genere opus nostrum\nquam illius in suo pictura nobilis eniteret. ex maiore\nenim copia nobis quam illi fuit exemplorum eligendi\npotestas. ille una ex urbe et ex eo numero virginum,\nquae tum erant, eligere potuit; nobis omnium, quicum-\nque fuerunt ab ultimo principio huius praeceptionis\nusque ad hoc tempus, expositis copiis, quodcumque\nplaceret, eligendi potestas fuit.\nAc veteres quidem scriptores artis usque a prin-\ncipe illo atque inventore Tisia repetitos unum in lo-\ncum conduxit Aristoteles et nominatim cuiusque prae-\ncepta magna conquisita cura perspicue conscripsit at-\nque enodata diligenter exposuit; ac tantum inventori-\nbus ipsis suavitate et brevitate dicendi praestitit, ut\nnemo illorum praecepta ex ipsorum libris cognoscat,\nsed omnes, qui quod illi praecipiant velint intellegere,\nad hunc quasi ad quendam multo commodiorem ex-\nplicatorem revertantur. atque hic quidem ipse et sese\nipsum nobis et eos, qui ante fuerunt, in medio po-\nsuit, ut ceteros et se ipsum per se cognosceremus;\nab hoc autem qui profecti sunt, quamquam in maximis philosophiae partibus operae plurimum con-\nsumpserunt, sicuti ipse, cuius instituta sequebantur, fe-\ncerat, tamen permulta nobis praecepta dicendi relique-\nrunt. atque alii quoque alio ex fonte praeceptores di-\ncendi emanaverunt, qui item permultum ad dicendum,\nsi quid ars proficit, opitulati sunt. nam fuit tempore\neodem, quo Aristoteles, magnus et nobilis rhetor Iso-\ncrates;\ncuius ipsius quam constet esse artem non in-\nvenimus. discipulorum autem atque eorum, qui pro-\ntinus ab hac sunt disciplina profecti, multa de arte\npraecepta reperimus. ex his duabus diversis sicuti fa-\nmiliis, quarum altera cum versaretur in philosophia,\nnonnullam rhetoricae quoque artis sibi curam assume-\nbat, altera vero omnis in dicendi erat studio et prae-\nceptione occupata, unum quoddam est conflatum ge-\nnus a posterioribus, qui ab utrisque ea, quae com-\nmode dici videbantur, in suas artes contulerunt; quos\nipsos simul atque illos superiores nos nobis omnes,\nquoad facultas tulit, proposuimus et ex nostro quoque\nnonnihil in commune contulimus.\nquodsi ea, quae in\nhis libris exponuntur, tanto opere eligenda fuerunt,\nquanto studio electa sunt, profecto neque nos neque\nalios industriae nostrae paenitebit. sin autem temere\naliquid alicuius praeterisse aut non satis eleganter se-\ncuti videbimur, docti ab aliquo facile et libenter senten-\ntiam commutabimus. non enim parum cognosse, sed\nin parum cognito stulte et diu perseverasse turpe est,\npropterea quod alterum communi hominum infirmitati,\nalterum singulari cuiusque vitio est adtributum. quare\nnos quidem sine ulla affirmatione simul quaerentes\ndubitanter unum quicque dicemus, ne, dum parvulum\nconsequamur, ut satis haec commode perscripsisse vi-\ndeamur, illud amittamus, quod maximum est, ut ne cui\nrei temere atque arroganter assenserimus. Verum hoc\nquidem nos et in hoc tempore et in omni vita studiose,\nquoad facultas feret, consequemur: nunc autem, ne\nlongius oratio progressa videatur, de reliquis, quae\npraecipienda videntur esse, dicemus.\nIgitur primus liber, exposito genere huius artis et\nofficio et fine et materia et partibus, genera con-\ntroversiarum et inventiones et constitutiones et iudi-\ncationes continebat, deinde partes orationis et in eas\nomnes omnia praecepta. quare cum in eo ceteris de\nrebus distinctius dictum sit, disperse autem de con-\nfirmatione et de reprehensione, nunc certos confir-\nmandi et reprehendendi in singula causarum genera\nlocos tradendos arbitramur. et quia, quo pacto trac-\ntari conveniret argumentationes, in libro primo non\nindiligenter expositum est, hic tantum ipsa inventa\nunam quamque in rem exponentur simpliciter sine\nulla exornatione, ut ex hoc inventa ipsa, ex superiore\nautem expolitio inventorum petatur. quare haec, quae\nnunc praecipientur, ad confirmationis et reprehensionis\npartes referre oportebit.\nOmnis et demonstrativa et deliberativa et iudicialis\ncausa necesse est in aliquo eorum, quae ante exposita\nsunt, constitutionis genere uno pluribusve versetur.\nhoc quamquam ita est, tamen cum communiter\nquaedam de omnibus praecipi possint, separatim quo-\nque aliae sunt cuiusque generis diversae praeceptiones.\naliud enim laus, aliud vituperatio, aliud sententiae\ndictio, aliud accusatio aut recusatio conficere debet. in\niudiciis, quid aequum sit, quaeritur, in demonstra-\ntionibus, quid honestum, in deliberationibus, ut nos\narbitramur, quid honestum sit et quid utile. nam ceteri\nutilitatis modo finem in suadendo et in dissuadendo\nexponi oportere arbitrati sunt.\nquorum igitur generum\nfines et exitus diversi sunt, eorum praecepta eadem\nesse non possunt. neque nunc hoc dicimus, non easdem\nincidere constitutiones, verumtamen oratio quaedam ex\nipso fine et ex genere causae nascitur, quae pertineat\nad vitae alicuius demonstrationem aut ad sententiae\ndictionem. quare nunc in exponendis controversiis in\niudiciali genere causarum et praeceptorum versabimur,\nex quo pleraque in cetera quoque causarum genera\nsimili implicata controversia nulla cum difficultate\ntransferuntur; post autem separatim de reliquis di-\ncemus.\nNunc ab coniecturali constitutione proficiscamur;\ncuius exemplum sit hoc expositum: in itinere qui-\ndam proficiscentem ad mercatum quendam et secum\naliquantum nummorum ferentem est comitatus. cum\nhoc, ut fere fit, in via sermonem contulit; ex quo\nfactum est, ut illud iter familiarius facere vellent.\nquare cum in eandem tabernam devertissent, simul ce-\nnare et in eodem loco somnum capere voluerunt. cenati\ndiscubuerunt ibidem. copo autem—nam ita dicitur\npost inventum, cum in alio maleficio deprehensus est\n—cum illum alterum, videlicet qui nummos haberet,\nanimum advertisset, noctu postquam illos artius iam\nut ex lassitudine dormire sensit, accessit et alterius\neorum, qui sine nummis erat, gladium propter adposi-\ntum e vagina eduxit et illum alterum occidit, nummos\nabstulit, gladium cruentum in vaginam recondidit, ipse\nse in suum lectum recepit. ille autem, cuius gladio\noccisio erat facta, multo ante lucem surrexit, comitem\nillum suum inclamavit semel et saepius.\nillum somno\ninpeditum non respondere existimavit; ipse gladium et\ncetera, quae secum adtulerat, sustulit, solus profectus\nest. copo non multum post conclamat hominem esse\noccisum et cum quibusdam devorsoribus illum, qui\nante exierat, consequitur in itinere. hominem conpre-\nhendit, gladium eius e vagina educit, reperit cruentum.\nhomo in urbem ab illis deducitur ac reus fit. in\nhac intentio est criminis: occidisti. depulsio: non\noccidi. ex quibus constitutio est id est quaestio\neadem in coniecturali quae iudicatio: occideritne?\nNunc exponemus locos, quorum pars aliqua in\nomnem coniecturalem incidit controversiam. hoc au-\ntem et in horum locorum expositione et in ceterorum\noportebit attendere, non omnes in omnem causam\nconvenire. nam ut omne nomen ex aliquibus, non\nex omnibus litteris scribitur, sic omnem in causam non\nomnis argumentorum copia, sed eorum necessario pars\naliqua conveniet. omnis igitur ex causa, ex persona, ex\nfacto ipso coniectura capienda est.\nCausa tribuitur in inpulsionem et in ratiocinationem.\ninpulsio est, quae sine cogitatione per quandam affec-\ntionem animi facere aliquid hortatur, ut amor, iracun-\ndia, aegritudo, vinolentia et omnino omnia, in quibus\nanimus ita videtur affectus fuisse, ut rem perspicere\ncum consilio et cura non potuerit et id, quod fecit,\nimpetu quodam animi potius quam cogitatione fecerit.\nratiocinatio est autem diligens et considerata faciendi\naliquid aut non faciendi excogitatio. ea dicitur inter-\nfuisse tum, cum aliquid faciendi aut non faciendi certa\nde causa vitasse aut secutus esse animus vide-\nbitur: si amicitiae quid causa factum dicetur, si ini-\nmici ulciscendi, si metus, si gloriae, si pecuniae, si\ndenique, ut omnia generatim amplectamur, alicuius re-\ntinendi, augendi adipiscendive commodi aut contra re-\niciundi, deminuendi devitandive incommodi causa. nam\nin horum genus alterutrum illa quoque incident, in\nquibus aut incommodi aliquid maioris adipiscendi com-\nmodi causa aut maioris vitandi incommodi suscipitur\naut aliquod commodum maioris adipiscendi commodi\naut maioris vitandi incommodi praeteritur.\nHic locus sicut aliquod fundamentum est huius\nconstitutionis. nam nihil factum esse cuiquam pro-\nbatur, nisi aliquid, quare factum sit, ostenditur. ergo\naccusator, cum inpulsione aliquid factum esse dicet,\nillum impetum et quandam commotionem animi affectionemque verbis et sententiis amplificare debebit\net ostendere, quanta vis sit amoris, quanta animi per-\nturbatio ex iracundia fiat aut ex aliqua causa earum,\nqua inpulsum aliquem id fecisse dicet. hic et exem-\nplorum commemoratione, qui simili inpulsu aliquid\ncommiserint, et similitudinum conlatione et ipsius\nanimi affectionis explicatione curandum est, ut non\nmirum videatur, si quod ad facinus tali pertur-\nbatione commotus animus accesserit. Cum autem non\ninpulsione, verum ratiocinatione aliquem commisisse\nquid dicet, quid commodi sit secutus aut quid incom-\nmodi fugerit, demonstrabit et id augebit, quam maxime\npoterit, ut, quod eius fieri possit, idonea quam maxime\ncausa ad peccandum hortata videatur. si gloriae causa,\nquantam gloriam consecuturam existimarit; item si do-\nminationis, si pecuniae, si amicitiae, si inimicitiarum,\net omnino quicquid erit, quod causae fuisse dicet, id\nsumme augere debebit.\net hoc eum magno opere consi-\nderare oportebit, non quid in veritate modo, verum\netiam vehementius, quid in opinione eius, quem arguet,\nfuerit. nihil enim refert non fuisse aut non esse aliquid\ncommodi aut incommodi, si ostendi potest ei visum\nesse, qui arguatur. nam opinio dupliciter fallit ho-\nmines, cum aut res alio modo est, ac putatur, aut non\nis eventus est, quem arbitrati sunt. res alio modo est\ntum, cum aut id, quod bonum est, malum putant, aut\ncontra, quod malum est, bonum, aut, quod nec malum\nest nec bonum, malum aut bonum, aut, quod malum aut\nbonum est, nec malum nec bonum.\nhoc intellectu si qui\nnegabit esse ullam pecuniam fratris aut amici vita aut\ndenique officio suo antiquiorem aut suaviorem, non\nhoc erit accusatori negandum. nam in eum culpa et\nsummum odium transferetur, qui id, quod tam vere\net pie dicetur, negabit. verum illud dicendum est, illi\nita non esse visum;\nquod sumi oportet ex iis, quae ad\npersonam pertinent, de quo post dicendum est. even-\ntus autem tum fallit, cum aliter accidit, atque ii, qui\narguuntur, arbitrati esse dicuntur: ut, si qui dicatur\nalium occidisse ac voluerit, quod aut similitudine aut\nsuspicione aut demonstratione falsa deceptus sit; aut\neum necasse, cuius testamento non sit heres, quod eo\ntestamento se heredem arbitratus sit. non enim ex\neventu cogitationem spectari oportere, sed qua cogi-\ntatione animus et spe ad maleficium profectus sit, con-\nsiderare; quo animo quid quisque faciat, non quo casu\nutatur, ad rem pertinere.\nHoc autem loco caput illud erit accusatoris, si de-\nmonstrare poterit alii nemini causam fuisse faciendi;\nsecundarium, si tantam aut tam idoneam nemini. sin\nfuisse aliis quoque causa faciendi videbitur, aut po-\ntestas defuisse aliis demonstranda est aut facultas aut\nvoluntas. potestas, si aut nescisse aut non adfuisse\naut conficere aliquid non potuisse dicentur. facultas,\nsi ratio, adiutores, adiumenta ceteraque, quae ad rem\npertinebunt, defuisse alicui demonstrabuntur. volun-\ntas, si animus a talibus factis vacuus et integer esse\ndicetur. postremo, quas ad defensionem rationes reo\ndabimus, iis accusator ad alios ex culpa eximendos\nabutetur. verum id brevi faciendum est et in unum\nmulta sunt conducenda, ut ne alterius defendendi causa\nhunc accusare, sed huius accusandi causa defendere\nalterum videatur.\nAtque accusatori quidem haec fere sunt in causa\nfaciendi consideranda: defensor autem ex contrario\nprimum inpulsionem aut nullam fuisse dicet aut, si\nfuisse concedet, extenuabit et parvulam quandam\nfuisse demonstrabit aut non ex ea solere huiusmodi\nfacta nasci docebit. quo erit in loco demonstrandum,\nquae vis et natura sit eius affectionis, qua inpulsus\naliquid reus commisisse dicetur; in quo et exempla\net similitudines erunt proferundae et ipsa diligenter\nnatura eius affectionis quam lenissime quietissima ab\nparte explicanda, ut et res ipsa a facto crudeli et tur-\nbulento ad quoddam mitius et tranquillius traducatur\net oratio tamen ad animum eius, qui audiet, et ad animi\nquendam intumum sensum accommodetur.\nratiocina-\ntionis autem suspiciones infirmabit, si aut commodum\nnullum esse aut parvum aut aliis maius esse aut nihilo\nsibi maius quam aliis aut incommodum sibi maius quam\ncommodum dicet, ut nequaquam fuerit illius commodi,\nquod expetitum dicatur, magnitudo aut cum eo incom-\nmodo, quod acciderit, aut cum illo periculo, quod subea-\ntur, comparanda;\nqui omnes loci similiter in incommodi\nquoque vitatione tractabuntur. sin accusator dixerit\neum id esse secutum, quod ei visum sit commodum,\naut id fugisse, quod putarit esse incommodum, quamquam in falsa fuerit opinione, demonstrandum erit\ndefensori neminem tantae esse stultitiae, qui tali in re\npossit veritatem ignorare. quodsi hoc concedatur, illud\nnon concessum iri: ne dubitasse quidem, quid eius iuris\nesset, et id, quod falsum fuerit, sine ulla dubitatione\npro vero probasse; quia si dubitarit, summae fuisse\namentiae dubia spe inpulsum certum in periculum se\ncommittere.\nquemadmodum autem accusator, cum ab\naliis culpam demovebit, defensoris locis utetur, sic iis\nlocis, qui accusatori dati sunt, utetur reus, cum in alios\nab se crimen volet transferre.\nEx persona autem coniectura capietur, si eae res,\nquae personis adtributae sunt, diligenter considera-\nbuntur, quas omnes in primo libro exposuimus. nam\net de nomine nonnumquam aliquid suspicionis na-\nscitur—nomen autem cum dicimus, cognomen quoque\nintellegatur oportet; de hominis enim certo et proprio\nvocabulo agitur—, ut si dicamus idcirco aliquem Cal-\ndum vocari, quod temerario et repentino consilio sit;\naut si ea re hominibus Graecis inperitis verba dederit,\nquod Clodius aut Caecilius aut Mutius vocaretur. et\nde natura licet aliquantum ducere suspicionis. omnia\nenim haec, vir an mulier, huius an illius civitatis\nsit, quibus sit maioribus, quibus consanguineis, qua\naetate, quo animo, quo corpore, quae naturae sunt ad-\ntributa, ad aliquam coniecturam faciendam pertinebunt.\net ex victu multae trahuntur suspiciones, cum, quemad-\nmodum et apud quos et a quibus educatus et eruditus\nsit, quaeritur, et quibuscum vivat, qua ratione vitae,\nquo more domestico vivat. et ex fortuna saepe argu-\nmentatio nascitur, cum servus an liber, pecuniosus an\npauper, nobilis an ignobilis, felix an infelix, privatus\nan in potestate sit aut fuerit aut futurus sit, conside-\nratur; aut denique aliquid eorum quaeritur, quae for-\ntunae esse adtributa intelleguntur. habitus autem quon-\niam in aliqua perfecta et constanti animi aut corporis\nabsolutione consistit, quo in genere est virtus, scientia\net quae contraria sunt, res ipsa causa posita docebit,\necquid hic quoque locus suspicionis ostendat. nam af-\nfectionis quidem ratio perspicuam solet prae se gerere\nconiecturam, ut amor, iracundia, molestia, propterea\nquod et ipsorum vis intellegitur et, quae res harum\naliquam rem consequatur, facile est cognitu.\nstudium\nautem quod est adsidua et vehementer aliquam ad\nrem adplicata magna cum voluptate occupatio, facile\nex eo ducetur argumentatio ea, quam res ipsa desidera-\nbit in causa. item ex consilio sumetur aliquid suspi-\ncionis; nam consilium est aliquid faciendi non facien-\ndive excogitata ratio. iam facta et casus et orationes,\nquae sunt omnia, ut in confirmationis praeceptis dic-\ntum est, in tria tempora distributa, facile erit videre,\necquid afferant ad confirmandam coniecturam suspi-\ncionis.\nAc personis quidem res hae sunt adtributae, ex qui-\nbus omnibus unum in locum coactis accusatoris erit\ninprobatione hominis uti. nam causa facti parum fir-\nmitudinis habet, nisi animus eius, qui insimulatur, in\neam suspicionem adducitur, uti a tali culpa non videa-\ntur abhorruisse. ut enim animum alicuius inprobare\nnihil attinet, cum causa, quare peccaret, non intercessit,\nsic causam peccati intercedere leve est, si animus nulli\nminus honestae rationi affinis ostenditur. quare vitam\neius, quem arguit, ex ante factis accusator inprobare\ndebebit et ostendere, si quo in pari ante peccato con-\nvictus sit; si id non poterit, si quam in similem ante\nsuspicionem venerit, ac maxime, si fieri poterit, simili\nquo in genere eiusdemmodi causa aliqua commotum\npeccasse aut in aeque magna re aut in maiore aut in\nminore, ut si qui, quem pecunia dicat inductum fecisse,\npossit demonstrare aliqua in re eius aliquod factum\navarum.\nitem in omni causa naturam aut victum aut\nstudium aut fortunam aut aliquid eorum, quae personis\nadtributa sunt, ad eam causam, qua commotum pec-\ncasse dicet, adiungere atque ex dispari quoque genere\nculparum, si ex pari sumendi facultas non erit, inpro-\nbare animum adversarii oportebit: si avaritia inductum\narguas fecisse et avarum eum, quem accuses, demon-\nstrare non possis, aliis adfinem vitiis esse doceas, et\nex ea re non esse mirandum, qui in illa re turpis aut\ncupidus aut petulans fuerit, hac quoque in re eum\ndeliquisse. quantum enim de honestate et auctoritate\neius, qui arguitur, detractum est, tantundem de facul-\ntate eius totius est defensionis deminutum. si nulli\naffinis poterit vitio reus ante admisso demonstrari,\nlocus inducetur ille, per quem hortandi iudices erunt,\nut veterem famam hominis nihil ad rem putent per-\ntinere. nam eum ante celasse, nunc manifesto teneri;\nquare non oportere hanc rem ex superiore vita spec-\ntari, sed superiorem vitam ex hac re inprobari, et\naut potestatem ante peccandi non fuisse aut causam;\naut, si haec dici non poterunt, dicendum erit illud\nextremum, non esse mirum, si nunc primum deliquerit:\nnam necesse esse eum, qui velit peccare, aliquando\nprimum delinquere. sin vita ante acta ignorabitur, hoc\nloco praeterito et, cur praetereatur, demonstrato argu-\nmentis accusationem statim confirmare oportebit.\nDefensor autem primum, si poterit, debebit vitam\neius, qui insimulabitur, quam honestissimam demon-\nstrare. id faciet, si ostendet aliqua eius nota et com-\nmunia officia; quod genus in parentes, cognatos, ami-\ncos, affines, necessarios; etiam quae magis rara et\neximia sunt, si ab eo cum magno aliquid labore aut\npericulo aut utraque re, cum necesse non esset, officii\ncausa aut in rem publicam aut in parentes aut in\naliquos eorum, qui modo expositi sunt, factum esse\ndicet; denique si nihil deliquisse, nulla cupiditate in-\npeditum ab officio recessisse. quod eo confirmatius\nerit, si, cum potestas inpune aliquid faciendi minus\nhoneste fuisse dicetur, voluntas a faciendo demon-\nstrabitur afuisse. hoc autem ipsum genus erit eo\nfirmius, si eo ipso in genere, quo arguetur, integer\nante fuisse demonstrabitur: ut si, cum avaritiae causa\nfecisse arguatur, minime omni in vita pecuniae cupi-\ndus fuisse doceatur. hic illa magna cum gravitate\ninducetur indignatio, iuncta conquestioni, per quam\nmiserum facinus esse et indignum demonstrabitur; ut,\ncum animus in vita fuerit omni a vitiis remotissimus,\neam causam putare, quae homines audaces in fraudem\nrapere soleat, castissimum quoque hominem ad pec-\ncandum potuisse inpellere; aut: iniquum esse et op-\ntimo cuique perniciosissimum non vitam honeste actam\ntali in tempore quam plurimum prodesse, sed subita\nex criminatione, quae confingi quamvis false possit,\nnon ex ante acta vita, quae neque ad tempus fingi\nneque ullo modo mutari possit, facere iudicium.\nsin\nautem in ante acta vita aliquae turpitudines erunt:\naut falso venisse in eam existimationem dicetur ex\naliquorum invidia aut obtrectatione aut falsa opi-\nnione; aut inprudentiae, necessitudini, persuasioni,\nadulescentiae aut alicui non malitiosae animi af-\nfectioni attribuentur; aut dissimili in genere vitio-\nrum , ut animus non omnino integer, sed ab tali\nculpa remotus esse videatur. at si nullo modo vitae\nturpitudo aut infamia leniri poterit oratione, negare\noportebit de vita eius et de moribus quaeri, sed de eo\ncrimine, quo de arguatur; quare ante factis omissis\nillud, quod instet, id agi oportere.\nEx facto autem ipso suspiciones ducentur, si to-\ntius administratio negotii ex omnibus partibus per-\ntemptabitur; atque eae suspiciones partim ex negotio\nseparatim, partim communiter ex personis atque ex\nnegotio proficiscentur. ex negotio duci poterunt, si\neas res, quae negotiis adtributae sunt, diligenter con-\nsiderabimus. ex iis igitur in hanc constitutionem\nconvenire videntur genera earum omnia, partes gene-\nrum pleraeque. Videre igitur primum oportebit, quae\nsint continentia cum ipso negotio, hoc est, quae ab\nre separari non possint. quo in loco satis erit dili-\ngenter considerasse, quid sit ante rem factum, ex quo\nspes perficiundi nata et faciundi facultas quaesita vi-\ndeatur; quid in ipsa re gerenda, quid postea conse-\ncutum sit. Deinde ipsius est negotii gestio pertrac-\ntanda. nam hoc genus earum rerum, quae negotio\nsunt adtributae, secundo in loco nobis est expositum.\nhoc ergo in genere spectabitur locus, tempus, occasio,\nfacultas; quorum unius cuiusque vis diligenter in con-\nfirmationis praeceptis explicata est. quare, ne aut\nhic non admonuisse aut ne eadem iterum dixisse\nvideamur, breviter iniciemus, quid quaque in parte\nconsiderari oporteat. in loco igitur opportunitas, in\ntempore longinquitas, in occasione commoditas ad\nfaciendum idonea, in facultate copia et potestas earum\nrerum, propter quas aliquid facilius fit aut quibus\nsine omnino confici non potest, consideranda est.\nDe-\ninde videndum est, quid adiunctum sit negotio, hoc\nest, quid maius, quid minus, quid aeque magnum sit,\nquid simile; ex quibus coniectura quaedam ducitur,\nsi, quemadmodum res maiores, minores, aeque\nmagnae, similes agi soleant, diligenter considerabitur.\nquo in genere eventus quoque videndus erit, hoc est,\nquid ex quaque re soleat evenire, magno opere consi-\nderandum est, ut metus, laetitia, titubatio, audacia.\nQuarta autem pars rebus erat ex iis, quas negotiis di-\ncebamus esse adtributas, consecutio. in ea quaeruntur\nea, quae gestum negotium confestim aut intervallo con-\nsequuntur. in quo videbimus, ecqua consuetudo sit,\necqua lex, ecqua pactio, ecquod eius rei artificium aut\nusus aut exercitatio, hominum aut adprobatio aut\noffensio; ex quibus nonnumquam elicitur aliquid\nsuspicionis.\nSunt autem aliae suspiciones, quae communiter et\nex negotiorum et ex personarum adtributionibus su-\nmuntur. nam et ex fortuna et ex natura et ex victu,\nstudio, factis, casu, orationibus, consilio et ex habitu\nanimi aut corporis pleraque pertinent ad easdem res,\nquae rem credibilem aut incredibilem facere pos-\nsunt et cum facti suspicione iunguntur. maxime enim\nquaerere oportet in hac constitutione, primum po-\ntueritne aliquid fieri; deinde ecquo ab alio potuerit;\ndeinde facultas, de qua ante diximus; deinde utrum id\nfacinus sit, quod paenitere fuerit necesse, quod spem\ncelandi non haberet; deinde necessitudo, in qua necesse\nfuerit id aut fieri aut ita fieri, quaeritur. quorum pars\nad consilium pertinet, quod personis adtributum est,\nut in ea causa, quam exposuimus: ante rem, quod in\nitinere se tam familiariter adplicaverit, quod sermonis\ncausam quaesierit, quod simul deverterit, deinde cena-\nrit. in re nox, somnus. post rem, quod solus exierit,\nquod illum tam familiarem tam aequo animo reli-\nquerit, quod cruentum gladium habuerit. rursum,\nutrum videatur diligenter ratio faciendi esse habita et\nexcogitata, an ita temere, ut non veri simile sit quem-\nquam tam temere ad maleficium accessisse. in quo\nquaeritur, num quo alio modo commodius potuerit fieri\nvel a fortuna administrari. nam saepe, si pecuniae,\nadiumenta, adiutores desint, facultas fuisse faciundi\nnon videtur. hoc modo si diligenter attendamus, apta\ninter se esse intellegimus haec, quae negotiis, et illa,\nquae personis sunt adtributa.\nHic non facile est neque necessarium est distinguere,\nut in superioribus partibus, quo pacto quicque accu-\nsatorem et quomodo defensorem tractare oporteat.\nnon est necessarium, propterea quod causa posita, quid\nin quamque conveniat, res ipsa docebit eos, qui non\nomnia hic se inventuros putabunt,\nsi modo quandam\n\nin commune mediocrem intellegentiam conferent; non\nfacile autem, quod et infinitum est tot de rebus utram-\nque in partem singillatim de una quaque explicare et\nalias aliter haec in utramque partem causae solent\nconvenire. quare considerare haec, quae exposuimus,\noportebit. facilius autem ad inventionem animus in-\ncidet, si gesti negotii et suam et adversarii narrationem\nsaepe et diligenter pertractabit et, quod quaeque pars\nsuspicionis habebit, eliciens considerabit, quare, quo\nconsilio, qua spe perficiundi quicque factum sit; hoc\ncur modo potius quam illo; cur ab hoc potius quam\nab illo; cur nullo adiutore aut cur hoc; cur nemo sit\nconscius aut cur sit aut cur hic sit; cur hoc ante fac-\ntum sit; cur hoc ante factum non sit; cur hoc in ipso\nnegotio, cur hoc post negotium, an factum de industria\nan rem ipsam consecutum sit; constetne oratio aut\ncum re aut ipsa secum; hoc huiusne rei sit signum an\nillius, an et huius et illius et utrius potius; quid fac-\ntum sit, quod non oportuerit, aut non factum, quod\noportuerit.\ncum animus hac intentione omnes totius\nnegotii partes considerabit, tum illi ipsi in medium\ncoacervati loci procedent, de quibus ante dictum est;\net tum ex singulis, tum ex coniunctis argumenta certa\nnascentur, quorum argumentorum pars probabili, pars\nnecessario in genere versabitur. accedunt autem saepe\nad coniecturam quaestiones, testimonia, rumores, quae\ncontra omnia uterque simili via praeceptorum torquere\nad suae causae commodum debebit. nam et ex quae-\nstione suspiciones et ex testimonio et ex rumore aliquo\npari ratione ut ex causa et ex persona et ex facto duci\noportebit.\nQuare nobis et ii videntur errare, qui hoc genus\nsuspicionum artificii non putant indigere, et ii, qui\naliter hoc de genere ac de omni coniectura praeci-\npiundum putant. omnis enim iisdem ex locis con-\niectura sumenda est. nam et eius, qui in quaestione\naliquid dixerit, et eius, qui in testimonio, et ipsius\nrumoris causa et veritas ex iisdem adtributionibus re-\nperietur.\nOmni autem in causa pars argumentorum est ad-\niuncta ei causae solum, quae dicitur, et ex ipsa ita\nducta, ut ab ea separatim in omnes eiusdem generis\ncausas transferri non satis commode possit; pars au-\ntem est pervagatior et aut in omnes eiusdem generis\naut in plerasque causas adcommodata.\nhaec ergo\nargumenta, quae transferri in multas causas possunt,\nlocos communes nominamus. nam locus communis\naut certae rei quandam continet amplificationem, ut\nsi quis hoc velit ostendere, eum, qui parentem ne-\ncarit, maximo supplicio esse dignum; quo loco nisi\nperorata et probata causa non est utendum; aut\ndubiae, quae ex contrario quoque habeat probabiles\nrationes argumentandi, ut suspicionibus credi oportere,\net contra, suspicionibus credi non oportere. ac pars\nlocorum communium per indignationem aut per con-\nquestionem inducitur, de quibus ante dictum est, pars\nper aliquam probabilem utraque ex parte rationem.\ndistinguitur autem oratio atque inlustratur maxime\nraro inducendis locis communibus et aliquo loco iam\ncertioribus illis auditoribus argumentis confirmato.\nnam et tum conceditur commune quiddam dicere,\ncum diligenter aliqui proprius causae locus tractatus\nest et auditoris animus aut renovatur ad ea, quae\nrestant, aut omnibus iam dictis exsuscitatur. omnia\nautem ornamenta elocutionis, in quibus et suavitatis\net gravitatis plurimum consistit, et omnia, quae in in-\nventione rerum et sententiarum aliquid habent digni-\ntatis, in communes locos conferuntur. quare non, ut\ncausarum, sic oratorum quoque multorum communes\nloci sunt. nam nisi ab iis, qui multa in exercitatione\nmagnam sibi verborum et sententiarum copiam con-\nparaverint, tractari non poterunt ornate et graviter,\nquemadmodum natura ipsorum desiderat.\nAtque hoc sit nobis dictum communiter de omni\ngenere locorum communium; nunc exponemus, in\nconiecturalem constitutionem qui loci communes in-\ncidere soleant: suspicionibus credi oportere et non\noportere; rumoribus credi oportere et non oportere;\ntestibus credi oportere et non oportere; quaestionibus\ncredi oportere et non oportere; vitam ante actam\nspectari oportere et non oportere; eiusdem esse, qui\nin illa re peccarit, et hoc quoque admisisse et non\nesse eiusdem; causam maxime spectari causam\noportere et non oportere. atque hi quidem et si qui\neiusmodi ex proprio argumento communes loci na-\nscentur, in contrarias partes diducuntur. certus autem\nlocus est accusatoris, per quem auget facti atrocitatem,\net alter, per quem negat malorum misereri oportere:\ndefensoris, per quem calumnia accusatorum cum in-\ndignatione ostenditur et per quem cum conquestione\nmisericordia captatur. hi et ceteri loci omnes com-\nmunes ex iisdem praeceptis sumuntur, quibus ceterae\nargumentationes; sed illae tenuius et subtilius et acu-\ntius tractantur, hi autem gravius et ornatius et cum\nverbis tum etiam sententiis excellentibus. in illis enim\nfinis est, ut id, quod dicitur, verum esse videatur, in\nhis, tametsi hoc quoque videri oportet, tamen finis est\namplitudo.\nNunc ad aliam constitutionem transeamus.\nCum est nominis controversia, quia vis vocabuli\ndefinienda verbis est, constitutio definitiva dicitur.\neius generis exemplo nobis posita sit haec causa:\nC. Flaminius, is qui consul rem male gessit bello\nPunico secundo, cum tribunus plebis esset, invito\nsenatu et omnino contra voluntatem omnium opti-\nmatium per seditionem ad populum legem agrariam\nferebat. hunc pater suus concilium plebis habentem\nde templo deduxit; arcessitur maiestatis. intentio est:\nmaiestatem minuisti, quod tribunum plebis de templo\ndeduxisti. depulsio est: non minui maiestatem.\nquaestio est: maiestatemne minuerit? ratio: in filium\nenim quam habebam potestatem, ea sum usus. rationis\ninfirmatio: at enim, qui patria potestate, hoc est pri-\nvata quadam, tribuniciam potestatem, hoc est populi\npotestatem, infirmat, minuit is maiestatem. iudicatio\nest: minuatne is maiestatem, qui in tribuniciam po-\ntestatem patria potestate utatur? ad hanc iudicationem\nargumentationes omnes afferre oportebit.\nAc ne qui forte arbitretur nos non intellegere aliam\nquoque incidere constitutionem in hanc causam, eam\nnos partem solam sumimus, in quam praecepta nobis\ndanda sunt. omnibus autem partibus hoc in libro\nexplicatis quivis omni in causa, si diligenter adtendet,\nomnes videbit constitutiones et earum partes et contro-\nversias, si quae forte in eas incident; nam de omnibus\npraescribemus.\nPrimus ergo accusatoris locus est eius nominis,\ncuius de vi quaeritur, brevis et aperta et ex opinione\nhominum definitio, hoc modo: Maiestatem minuere est\nde dignitate aut amplitudine aut potestate populi aut\neorum, quibus populus potestatem dedit, aliquid\nderogare. hoc sic breviter expositum pluribus verbis\nest et rationibus confirmandum et ita esse, ut descrip-\nseris, ostendendum. postea ad id, quod definieris,\nfactum eius, qui accusabitur, adiungere oportebit et\nex eo, quod ostenderis esse, verbi causa maiestatem\nminuere, docere adversarium maiestatem minuisse et\nhunc totum locum communi loco confirmare, per quem\nipsius facti atrocitas aut indignitas aut omnino culpa\ncum indignatione augeatur.\npost erit infirmanda ad-\nversariorum descriptio. ea autem infirmabitur, si falsa\ndemonstrabitur. hoc ex opinione hominum sumetur,\ncum, quemadmodum et quibus in rebus homines in\nconsuetudine scribendi aut sermocinandi eo verbo uti\nsoleant, considerabitur. item infirmabitur, si turpis aut\ninutilis esse ostenditur eius descriptionis adprobatio\net, quae incommoda consecutura sint eo concesso,\nostendetur—id autem ex honestatis et ex utilitatis\npartibus sumetur, de quibus in deliberationis praecep-\ntis exponemus—et si cum definitione nostra adver-\nsariorum definitionem conferemus et nostram veram,\nhonestam, utilem esse demonstrabimus, illorum con-\ntra. quaeremus autem res aut maiore aut minore aut\npari in negotio similes, ex quibus affirmetur nostra\ndescriptio. iam si res plures erunt definiendae: ut, si\nquaeratur, fur sit an sacrilegus, qui vasa ex privato\nsacra subripuerit, erit utendum pluribus definitionibus;\ndeinde simili ratione causa tractanda. Locus autem\ncommunis in eius malitiam, qui non modo rerum,\nverum etiam verborum potestatem sibi arrogare cona-\ntus et faciat, quod velit, et id, quod fecerit, quo velit\nnomine appellet.\nDeinde defensoris primus locus est item nominis\nbrevis et aperta et ex opinione hominum descriptio,\nhoc modo: Maiestatem minuere est aliquid de re\npublica, cum potestatem non habeas, administrare.\ndeinde huius confirmatio similibus et exemplis et ra-\ntionibus; postea sui facti ab illa definitione separatio.\ndeinde locus communis, per quem facti utilitas aut\nhonestas adaugetur. deinde sequitur adversariorum\ndefinitionis reprehensio, quae iisdem ex locis omnibus,\nquos accusatori praescripsimus, conficitur; et cetera\npost eadem praeter communem locum inducentur. Lo-\ncus autem communis erit defensoris is, per quem indi-\ngnabitur accusatorem sui periculi causa non res solum\nconvertere, verum etiam verba commutare conari. nam\nilli quidem communes loci, aut qui calumniae accu-\nsatorum demonstrandae aut misericordiae captandae\naut facti indignandi aut a misericordia deterrendi\ncausa sumuntur, ex periculi magnitudine, non ex cau-\nsae genere ducuntur. quare non in omnem causam,\nsed in omne causae genus incidunt. eorum mentionem\nin coniecturali constitutione fecimus, inductione autem,\ncum causa postulabit, utemur.\nCum autem actio translationis aut commutationis\nindigere videtur, quod non aut is agit, quem oportet,\naut cum eo, quicum oportet, aut apud quos, qua lege,\nqua poena, quo crimine, quo tempore oportet, con-\nstitutio translativa appellatur. eius nobis exempla\npermulta opus sint, si singula translationum genera\nquaeramus; sed quia ratio praeceptorum similis est,\nexemplorum multitudine supersedendum est. atque in\nnostra quidem consuetudine multis de causis fit, ut\nrarius incidant translationes. nam et praetoris excep-\ntionibus multae excluduntur actiones et ita ius civile\nhabemus constitutum, ut causa cadat is, qui non quem-\nadmodum oportet egerit. quare in iure plerumque ver-\nsantur. ibi enim et exceptiones postulantur et agendi\npotestas datur et omnis conceptio privatorum iudi-\nciorum constituitur. in ipsis autem iudiciis rarius\nincidunt et tamen, si quando incidunt, eiusmodi sunt,\nut per se minus habeant firmitudinis, confirmentur\nautem assumpta alia aliqua constitutione: ut in quodam iudicio, cum veneficii cuiusdam nomen esset de-\nlatum et, quia parricidii causa subscripta esset, extra\nordinem esset acceptum, in accusatione autem alia\nquaedam crimina testibus et argumentis confirmaren-\ntur, parricidii autem mentio solum facta esset, defensor\nin hoc ipso multum oportet et diu consistat: cum de\nnece parentis nihil demonstratum esset, indignum\nfacinus esse ea poena afficere reum, qua parricidae\nafficiuntur; id autem, si damnaretur, fieri necesse\nesse, quoniam et id causae subscriptum et ea re nomen\nextra ordinem sit acceptum.\nea igitur poena si af-\nfici reum non oporteat, damnari quoque non oportere,\nquoniam ea poena damnationem necessario consequa-\ntur. hic defensor poenae commutationem ex transla-\ntivo genere inducendo totam infirmabit accusationem.\nverumtamen ceteris quoque criminibus defendendis con-\niecturali constitutione translationem confirmabit.\nExemplum autem translationis in causa positum no-\nbis sit huiusmodi: cum ad vim faciendam quidam\narmati venissent, armati contra praesto fuerunt et\ncuidam equiti Romano quidam ex armatis resistenti\ngladio manum praecidit. agit is, cui manus praecisa\nest, iniuriarum. postulat is, quicum agitur, a praetore\nexceptionem: extra quam in reum capitis prae-\niudicium fiat. hic is, qui agit, iudicium purum\npostulat; ille, quicum agitur, exceptionem addi ait\noportere. quaestio est: excipiundum sit an non. ratio:\nnon enim oportet in recuperatorio iudicio eius male-\nficii, de quo inter sicarios quaeritur, praeiudicium fieri.\ninfirmatio rationis: eiusmodi sunt iniuriae, ut de iis\nindignum sit non primo quoque tempore iudicari.\niudicatio: atrocitas iniuriarum satisne causae sit, quare,\ndum de ea iudicatur, de aliquo maiore maleficio, de\nquo iudicium conparatum sit, praeiudicetur? atque\nexemplum quidem hoc est. in omni autem causa ab\nutroque quaeri oportebit, a quo et per quos et quo\nmodo et quo tempore aut agi aut iudicari aut quid\nstatui de ea re conveniat.\nid ex partibus iuris, de qui-\nbus post dicendum est, sumi oportebit et ratiocinari,\nquid in similibus rebus fieri soleat, et videre, utrum\nmalitia quid aliud agatur, aliud simuletur, an stultitia,\nan necessitudine, quod alio modo agere non possit, an\noccasione agendi sic sit iudicium aut actio constituta,\nan recte sine ulla re eiusmodi res agatur. Locus autem\ncommunis contra eum, qui translationem inducet: fu-\ngere iudicium ac poenam, quia causae diffidat. a trans-\nlatione autem: omnium fore perturbationem, si non ita\nres agantur et in iudicium veniant, quo pacto oporteat;\nhoc est, si aut cum eo agatur, quocum non oporteat,\naut alia poena, alio crimine, alio tempore; atque hanc\nrationem ad perturbationem iudiciorum omnium per-\ntinere.\nTres igitur haec constitutiones, quae partes non ha-\nbent, ad hunc modum tractabuntur. nunc generalem\nconstitutionem et partes eius consideremus.\nCum et facto et facti nomine concesso neque ulla\nactionis inlata controversia vis et natura et genus\nipsius negotii quaeritur, constitutionem generalem ap-\npellamus. huius primas esse partes duas nobis videri\ndiximus, negotialem et iuridicialem.\nNegotialis est, quae in ipso negotio iuris civilis\nhabet implicatam controversiam. ea est huiusmodi:\nquidam pupillum heredem fecit; pupillus autem ante\nmortuus est, quam in suam tutelam venit. de hereditate\nea, quae pupillo venit, inter eos, qui patris pupilli\nheredes secundi sunt, et inter adgnatos pupilli contro-\nversia est. possessio heredum secundorum est. intentio\nest adgnatorum: nostra pecunia est, de qua is, cuius\nadgnati sumus, testatus non est. depulsio est: immo\nnostra, qui heredes testamento patris sumus. quaestio\nest: utrorum sit? ratio: pater enim et sibi et filio\ntestamentum scripsit, dum is pupillus esset. quare,\nquae filii fuerunt, testamento patris nostra fiant ne-\ncesse est. infirmatio rationis: immo pater sibi scripsit\net secundum heredem non filio, sed sibi iussit esse.\nquare, praeterquam quod in ipsius fuit, testamento il-\nlius vestrum esse non potest. iudicatio: possitne quis-\nquam de filii pupilli re testari; an heredes secundi\nipsius patrisfamilias, non filii quoque eius pupilli\nheredes sint?\nAtque hoc non alienum est, quod ad multa pertineat,\nne aut nusquam aut usquequaque dicatur, hic ad-\nmonere. sunt causae, quae plures habent rationes in\nsimplici constitutione; quod fit, cum id, quod factum\nest aut quod defenditur, pluribus de causis rectum\naut probabile videri potest, ut in hac ipsa causa. sub-\nponatur enim ab heredibus haec ratio: unius enim pe-\ncuniae plures dissimilibus de causis heredes esse non\npossunt, nec umquam factum est, ut eiusdem pecuniae\n\nalius testamento, alius lege heres esset,\ninfirmatio\nautem haec erit: non est una pecunia, propterea quod\naltera pupilli iam erat adventicia, cuius heres non illo\nin testamento quisquam scriptus erat, si quid pupillo\naccidisset; et de altera patris etiamnunc mortui vo-\nluntas plurimum valebat, quae iam mortuo pupillo\nsuis heredibus concedebat. iudicatio est: unane pe-\ncunia fuerit; aut, si hac erunt usi infirmatione: posse\nplures esse unius heredes pecuniae dissimilibus de cau-\nsis et de eo ipso esse controversiam, iudicatio nascitur:\npossintne eiusdem pecuniae plures dissimilibus gene-\nribus heredes esse? ergo una in constitutione intel-\nlectum est, quomodo et rationes et rationum infirma-\ntiones et propterea iudicationes plures fiant.\nNunc huius generis praecepta videamus. utrisque\naut etiam omnibus, si plures ambigent, ius ex quibus\nrebus constet, considerandum est. initium ergo eius\nab natura ductum videtur; quaedam autem ex utili-\ntatis ratione aut perspicua nobis aut obscura in con-\nsuetudinem venisse; post autem adprobata quaedam\na consuetudine aut vero utilia visa legibus esse fir-\nmata; ac naturae quidem ius esse, quod nobis non\nopinio, sed quaedam innata vis adferat, ut religionem,\npietatem, gratiam, vindicationem, observantiam, veri-\ntatem. religionem eam, quae in metu et caerimonia\ndeorum sit, appellant; pietatem, quae erga patriam\naut parentes aut alios sanguine coniunctos officium\nconservare moneat; gratiam, quae in memoria et re-\nmuneratione officiorum et honoris et amicitiarum ob-\nservantiam teneat; vindicationem, per quam vim et\ncontumeliam defendendo aut ulciscendo propulsamus\na nobis et nostris, qui nobis cari esse debent, et per\nquam peccata punimur; observantiam, per quam aetate\naut sapientia aut honore aut aliqua dignitate antecedentes veremur et colimus; veritatem, per quam damus\noperam, ne quid aliter, quam confirmaverimus, fiat aut\nfactum aut futurum sit.\nac naturae quidem iura minus\nipsa quaeruntur ad hanc controversiam, quod neque\nin hoc civili iure versantur et a vulgari intellegentia\nremotiora sunt; ad similitudinem vero aliquam aut ad\nrem amplificandam saepe sunt inferenda. consuetu-\ndine autem ius esse putatur id, quod voluntate omnium\nsine lege vetustas comprobarit. In ea autem quaedam\nsunt iura ipsa iam certa propter vetustatem. quo in\ngenere et alia sunt multa et eorum multo maxima pars,\nquae praetores edicere consuerunt. quaedam autem\ngenera iuris iam certa consuetudine facta sunt;\nquod\ngenus pactum, par, iudicatum. pactum est, quod inter\nquos convenit ita iustum putatur, ut iure praestare\ndicatur; par, quod in omnes aequabile est; iudicatum,\nde quo iam ante sententia alicuius aut aliquorum con-\nstitutum est. iam iura legitima ex legibus cognosci\noportebit. his ergo ex partibus iuris, quod cuique aut\nex ipsa re aut ex simili aut maiore minoreve nasci\nvidebitur, attendere atque elicere pertemptando unam\nquamque iuris partem oportebit.\nLocorum autem communium quoniam, ut ante dic-\ntum est, duo genera sunt, quorum alterum dubiae rei,\nalterum certae continet amplificationem, quid ipsa\ncausa det et quid augeri per communem locum possit\net oporteat, considerabitur. nam certi, qui in omnes\nincidant, loci praescribi non possunt; in plerisque for-\ntasse ab auctoritate iuris consultorum et contra auctoritatem dici oportebit. adtendendum est autem et in\nhac et in omnibus, num quos locos communes praeter\neos, quos nos exponimus, ipsa res ostendat.\nNunc iuridiciale genus et partes consideremus.\nIuridicialis est, in qua aequi et iniqui natura et\npraemii aut poenae ratio quaeritur. huius partes sunt\nduae, quarum alteram absolutam, adsumptivam alteram\nnominamus. Absoluta est, quae ipsa in se, non ut neg-\notialis implicite et abscondite, sed patentius et expedi-\ntius recti et non recti quaestionem continet. ea est\nhuiuscemodi: cum Thebani Lacedaemonios bello su-\nperavissent et fere mos esset Graiis, cum inter se\nbellum gessissent, ut ii, qui vicissent, tropaeum ali-\nquod in finibus statuerent victoriae modo in praesen-\ntiam declarandae causa, non ut in perpetuum belli\nmemoria maneret, ae+neum statuerunt tropaeum. accu-\nsantur apud Amphictyonas id est apud commune\nGraeciae consilium. intentio est:\nnon oportuit. de-\npulsio est: oportuit. quaestio est: oportueritne? ratio\nest: eam enim ex bello gloriam virtute peperimus, ut\neius aeterna insignia posteris nostris relinquere velle-\nmus. infirmatio est: at tamen aeternum inimicitiarum\nmonumentum Graios de Graiis statuere non oportet.\niudicatio est: cum summae virtutis concelebrandae\ncausa Graii de Graiis aeternum inimicitiarum monu-\nmentum statuerunt, rectene an contra fecerint? hanc\nideo rationem subiecimus, ut hoc causae genus ipsum,\nde quo agimus, cognosceretur. nam si eam subpo-\nsuissemus, qua fortasse usi sunt: non enim iuste neque pie bellum gessistis, in relationem criminis de-\nlaberemur, de qua post loquemur. utrumque autem\ncausae genus in hanc causam incidere perspicuum est.\nin hanc argumentationes ex isdem locis sumendae sunt\natque in causam negotialem, qua de ante dictum est.\nLocos autem communes et ex causa ipsa, si quid\ninerit indignationis aut conquestionis, et ex iuris uti-\nlitate et natura multos et graves sumere licebit et\noportebit, si causae dignitas videbitur postulare.\nNunc adsumptivam partem iuridicialis considere-\nmus.\nAdsumptiva igitur tum dicitur, cum ipsum ex se fac-\ntum probari non potest, aliquo autem foris adiuncto\nargumento defenditur. eius partes sunt quattuor: com-\nparatio, relatio criminis, remotio criminis, concessio.\nComparatio est, cum aliquid factum, quod ipsum\nnon sit probandum, ex eo, cuius id causa factum est,\ndefenditur. ea est huiusmodi: quidam imperator, cum\nab hostibus circumsederetur neque effugere ullo modo\nposset, depectus est cum iis, ut arma et inpedimenta\nrelinqueret, milites educeret; itaque fecit; armis et in-\npedimentis amissis praeter spem milites conservavit.\naccusatur maiestatis. incurrit huc definitio. sed nos\nhunc locum, de quo agimus, consideremus. intentio\nest: non oportuit arma et inpedimenta relinquere. de-\npulsio est: oportuit. quaestio est: oportueritne? ratio\nest: milites enim omnes perissent. infirmatio est aut\nconiecturalis: non perissent; aut altera coniecturalis:\nnon ideo fecisti\nex quibus iudicatio est: perissentne?\net: ideone fecerit?; aut haec comparativa, cuius nunc\nindigemus: at enim satius fuit amittere milites quam\narma et inpedimenta concedere hostibus. ex quo iudi-\ncatio nascitur: cum omnes perituri milites essent, nisi\nad hanc pactionem venissent, utrum satius fuerit amit-\ntere milites, an ad hanc condicionem venire?\nHoc causae genus ex suis locis tractari oportebit et\nadhibere ceterarum quoque constitutionum rationem\natque praecepta; ac maxime coniecturis faciendis infir-\nmare illud, quod cum eo, quod crimini dabitur, ii, qui\naccusabuntur, comparabunt. id fiet, si aut id, quod\ndicent defensores futurum fuisse, nisi id factum esset,\nde quo facto iudicium est, futurum fuisse negabi-\ntur; aut si alia ratione et aliam ob causam, ac dicet se\nreus fecisse, demonstrabitur esse factum. eius rei con-\nfirmatio et item contraria de parte infirmatio ex con-\niecturali constitutione sumetur. sin autem certo nomine\nmaleficii vocabitur in iudicium, sicut in hac causa—\nnam maiestatis arcessitur—, definitione et praeceptis\ndefinitionis uti oportebit. atque haec quidem ple-\nrumque in hoc genere accidunt, ut et coniectura et\ndefinitione utendum sit. sin aliud quoque aliquod\ngenus incidet, eius generis praecepta licebit huc pari\nratione transferre. Nam accusatori maxime est in hoc\nelaborandum, ut id ipsum factum, propter quod sibi\nreus concedi putet oportere, quam plurimis infirmet\nrationibus.\nquod facile est, si quam plurimis constitu-\ntionibus aggredietur id inprobare. ipsa autem compara-\ntio separata a ceteris generibus controversiarum sic ex\nsua vi considerabitur, si illud, quod comparabitur, aut\nnon honestum aut non utile aut non necessarium fuisse\naut non tantopere utile aut non tantopere honestum\naut non tantopere necessarium fuisse demonstrabitur.\ndeinde oportet accusatorem illud, quod ipse arguat,\nab eo, quod defensor conparat, separare. id autem\nfaciet, si demonstrabit non ita fieri solere neque\noportere neque esse rationem, quare hoc propter\nhoc fiat, ut propter salutem militum ea, quae salutis\ncausa comparata sunt, hostibus tradantur. postea com-\nparare oportet cum beneficio maleficium et omnino\nid, quod arguitur, cum eo, quod factum ab defensore\nlaudatur aut faciendum fuisse demonstratur, conten-\ndere et hoc extenuando maleficii magnitudinem simul\nadaugere. id fieri poterit, si demonstrabitur honestius,\nutilius, magis necessarium fuisse illud, quod vitarit\nreus, quam illud, quod fecerit.\nhonesti autem et utilis\net necessarii vis et natura in deliberationis praecep-\ntis cognoscetur. deinde oportebit ipsam illam com-\nparativam iudicationem exponere tamquam causam\ndeliberativam et de ea ex deliberationis praeceptis\ndicere. sit enim haec iudicatio, quam ante expo-\nsuimus: cum omnes perituri milites essent, nisi ad\nhanc pactionem venissent, utrum satius fuerit perire\nmilites, an ad hanc pactionem venire? hoc ex locis\ndeliberationis, quasi aliquam in consultationem res\nveniat, tractari oportebit. Defensor autem, quibus in\nlocis ab accusatore aliae constitutiones erunt inductae,\nin iis ipse quoque ex isdem constitutionibus defensionem comparabit; ceteros autem omnes locos, qui\nad ipsam comparationem pertinebunt, ex contrario\ntractabit.\nLoci communes autem erunt: accusatoris in eum,\nqui, cum de facto turpi aliquo aut inutili aut utroque\nfateatur, quaerat tamen aliquam defensionem, et facti\ninutilitatem aut turpitudinem cum indignatione pro-\nferre; defensoris est, nullum factum inutile neque\nturpe neque item utile neque honestum putari opor-\ntere, nisi, quo animo, quo tempore, qua de causa fac-\ntum sit, intellegatur; qui locus ita communis est, ut\nbene tractatus in hac causa magno ad persuadendum\nmomento futurus sit; et alter locus, per quem magna\ncum amplificatione beneficii magnitudo ex utilitate\n\naut honestate aut facti necessitudine demonstratur;\net\ntertius, per quem res expressa verbis ante oculos\neorum, qui audiunt, ponitur, ut ipsi se quoque idem\nfacturos fuisse arbitrentur, si sibi illa res atque ea\nfaciendi causa per idem tempus accidisset.\nRelatio criminis est, cum reus id, quod arguitur,\nconfessus alterius se inductum peccato iure fecisse\ndemonstrat. ea est huiusmodi: Horatius occisis tribus\nCuriatiis et duobus amissis fratribus domum se victor\nrecepit. is animadvertit sororem suam de fratrum\nmorte non laborantem, sponsi autem nomen appellan-\ntem identidem Curiatii cum gemitu et lamentatione.\nindigne passus virginem occidit. accusatur. intentio\nest: iniuria sororem occidisti. depulsio est: iure\noccidi. quaestio est: iurene occiderit? ratio est: illa\nenim hostium mortem lugebat, fratrum neglegebat;\nme et populum Romanum vicisse moleste ferebat.\ninfirmatio est: tamen a fratre indamnatam necari\nnon oportuit. ex quo iudicatio fit: cum Horatia fra-\ntrum mortem neglegeret, hostium lugeret, fratris et\npopuli Romani victoria non gauderet, oportueritne\neam a fratre indamnatam necari?\nHoc in genere causae primum, si quid ex ceteris\ndabitur constitutionibus, sumi oportebit, sicuti in com-\nparatione praeceptum est; postea, si qua facultas erit,\nper aliquam constitutionem illum, in quem crimen\n\ntransferetur, defendere; deinde, levius esse illud, quod\nin alterum peccatum reus transferat, quam quod ipse\nsusceperit; postea translationis partibus uti et osten-\ndere, a quo et per quos et quo modo et quo tem-\npore aut agi aut iudicari aut statui de ea re convene-\nrit; ac simul ostendere non oportuisse ante supplicium\nquam iudicium interponere. tum leges quoque et iudi-\ncia demonstranda sunt, per quae potuerit id pecca-\ntum, quod sponte sua reus poenitus sit, moribus et\niudicio vindicari. deinde negare audire oportere id,\nquod in eum criminis conferatur, de quo is ipse, qui\nconferat,\niudicium fieri noluerit, et id, quod iudicatum\n\nnon sit, pro infecto habere oportere; postea inpuden-\ntiam demonstrare eorum, qui eum nunc apud iudices\naccusent, quem sine iudicibus ipsi condemnarint, et de\neo iudicium faciant, de quo iam ipsi supplicium sump-\nserint; postea perturbationem iudicii futuram dice-\nmus et iudices longius, quam potestatem habeant, progressuros, si simul et de reo et de eo, quem reus arguat,\niudicarint; deinde, si hoc constitutum sit, ut peccata\nhomines peccatis et iniurias iniuriis ulciscantur, quan-\ntum incommodorum consequatur; ac si idem facere\nipse, qui nunc accusat, voluisset, ne hoc quidem ipso\nquicquam opus fuisse iudicio;\nsi vero ceteri quoque\nidem faciant, omnino iudicium nullum futurum. postea\ndemonstrabitur, ne si iudicio quidem illa damnata\nesset, in quam id crimen ab reo conferatur, potuisse\nhunc ipsum de illa supplicium sumere; quare esse\nindignum eum, qui ne de damnata quidem poenas\nsumere ipse potuisset, de ea supplicium sumpsisse,\nquae ne adducta quidem sit in iudicium. deinde postu-\nlabit, ut legem, qua lege fecerit, proferat. deinde quem-\nadmodum in comparatione praecipiebamus, ut illud,\nquod compararetur, extenuaretur ab accusatore quam\nmaxime, sic in hoc genere oportebit illius culpam, in\nquem crimen transferatur, cum huius maleficio, qui\nse iure fecisse dicat, comparare. postea demonstran-\ndum est non esse illud eiusmodi, ut ob id hoc fieri con-\nvenerit. extrema est, ut in comparatione, assumptio\niudicationis et de ea per amplificationem ex delibera-\ntionis praeceptis dictio.\nDefensor autem, quae per alias constitutiones indu-\ncentur, ex iis locis, qui traditi sunt, infirmabit; ipsam\nautem relationem comprobabit, primum augendo eius,\nin quem referet crimen, culpam et audaciam et quam\nmaxime per indignationem, si res feret, iuncta con-\nquestione ante oculos ponendo; postea levius demon-\nstrando se poenitum, quam sit illius promeritum, et\nsuum supplicium cum illius iniuria conferendo. deinde\noportebit eos locos, qui ita erunt ab accusatore trac-\ntati, ut refelli et contrariam in partem converti pos-\nsint, quo in genere sunt tres extremi, contrariis ratio-\nnibus infirmare. illa autem acerrima accusatorum\ncriminatio, per quam perturbationem fore omnium iu-\ndiciorum demonstrant, si de indamnato supplicii su-\nmendi potestas data sit, levabitur, primum si eius-\nmodi demonstrabitur iniuria, ut non modo viro bono,\nverum omnino homini libero videatur non fuisse tole-\nranda; deinde ita perspicua, ut ne ab ipso quidem,\nqui fecisset, in dubium vocaretur; deinde eiusmodi, ut\nin eam is maxime debuerit animum advertere, qui ani-\nmum advertit; ut non tam rectum, non tam fuerit ho-\nnestum in iudicium illam rem pervenire, quam eo\nmodo atque ab eo vindicari, quo modo et ab quo sit\nvindicata;\npostea sic rem fuisse apertam, ut iudicium\nde ea re fieri nihil adtinuerit. atque hic demonstran-\ndum est rationibus et similibus rebus permultas ita\natroces et perspicuas res esse, ut de his non modo\nnon necesse sit, sed ne utile quidem, quam mox iu-\ndicium fiat, exspectare.\nLocus communis accusatoris in eum, qui, cum id,\nquod arguitur, negare non possit, tamen aliquid sibi\nspei conparet ex iudiciorum perturbatione. atque hic\nutilitatis iudiciorum demonstratio et de eo conquestio,\nqui supplicium dederit indamnatus;\nin eius autem, qui\nsumpserit, audaciam et crudelitatem indignatio. ab\ndefensore, in eius, quem ultus sit, audaciam cum\nsui conquestione; rem non ex nomine ipsius negotii,\nsed ex consilio eius, qui fecerit, et causa et tempore\nconsiderari oportere; quid mali futurum sit aut ex\niniuria aut scelere alicuius, nisi tanta et tam perspicua\naudacia ab eo, ad cuius famam aut ad parentes aut\nad liberos pertineret aut ad aliquam rem, quam caram\nesse omnibus aut necesse est aut oportet esse, vin-\ndicata.\nRemotio criminis est, cum eius intentio facti, quod\nab adversario infertur, in alium aut in aliud de-\nmovetur.\nid fit bipertito; nam tum causa, tum res\nipsa removetur. causae remotioni hoc nobis exem-\nplo sit: Rhodii quosdam legarunt Athenas. legatis\nquaestores sumptum, quem oportebat dari, non dede-\nrunt. legati profecti non sunt. accusantur. intentio\nest: proficisci oportuit. depulsio est: non oportuit.\nquaestio est: oportueritne? ratio est: sumptus enim,\nqui de publico dari solet, is ab quaestore non est\ndatus. infirmatio est: vos tamen id, quod publice\nvobis erat negotii datum, conficere oportebat. iudi-\ncatio est: cum iis, qui legati erant, sumptus, qui de-\nbebatur de publico, non daretur, oportueritne eos con-\nficere nihilo minus legationem? hoc in genere pri-\nmum sicut in ceteris, si quid aut ex coniecturali aut\nex alia constitutione sumi possit, videri oportebit.\ndeinde pleraque et ex comparatione et ex relatione\ncriminis in hanc quoque causam convenire poterunt.\nAccusator autem illum, cuius culpa id factum reus\ndicet, primum defendet, si poterit; sin minus poterit,\nnegabit ad hoc iudicium illius, sed huius, quem ipse\naccuset, culpam pertinere. postea dicet suo quemque\nofficio consulere oportere; nec, si ille peccasset, hunc\noportuisse peccare; deinde, si ille deliquerit, separatim\nillum sicut hunc accusari oportere et non cum huius\ndefensione coniungi illius accusationem.\nDefensor autem cum cetera, si qua ex aliis incident\nconstitutionibus, pertractarit, de ipsa remotione sic ar-\ngumentabitur: primum, cuius acciderit culpa, demon-\nstrabit; deinde, cum id aliena culpa accidisset, ostendet\nse aut non potuisse aut non debuisse id facere, quod\naccusator dicat oportuisse; quid potuerit, ex utilitatis\npartibus, in quibus est necessitudinis vis implicata,\ndemonstrabit quid debuerit, ex honestate considera-\nbitur. de utroque distinctius in deliberativo genere\ndicetur. deinde omnia facta esse ab reo, quae in ipsius\nfuerint potestate;\nquod minus, quam convenerit, fac-\ntum sit, culpa id alterius accidisse. deinde alterius\nculpa exponenda demonstrandum est, quantum volun-\ntatis et studii fuerit in ipso, et id signis confirman-\ndum huiusmodi: ex cetera diligentia, ex ante factis\naut dictis; atque hoc ipsi utile fuisse facere, inutile\nautem non facere, et cum cetera vita fuisse hoc magis\nconsentaneum, quam quod propter alterius culpam\nnon fecerit. si autem non in hominem certum, sed\nin rem aliquam causa demovebitur, ut in hac eadem\nre, si quaestor mortuus esset et idcirco legatis pe-\ncunia data non esset, accusatione alterius et culpae\ndepulsione dempta ceteris similiter uti locis oportebit\net ex concessionis partibus, quae convenient, assumere;\nde quibus nobis dicendum erit.\nLoci autem communes idem utrisque fere, qui in\nsuperioribus assumptivis, incident; hi tamen certissi-\nme: accusatoris, facti indignatio; defensoris, cum in\nalio culpa sit, aut in ipso non sit, supplicio se affici\nnon oportere.\nIpsius autem rei fit remotio, cum id, quod datur\ncrimini, negat neque ad se neque ad officium suum\nreus pertinuisse; nec, si quid in eo sit delictum, sibi\nadtribui oportere. id causae genus est huiusmodi: in\neo foedere, quod factum est quondam cum Samnitibus,\nquidam adulescens nobilis porcum sustinuit iussu im-\nperatoris. foedere autem ab senatu inprobato et im-\nperatore Samnitibus dedito quidam in senatu eum\nquoque dicit, qui porcum tenuerit, dedi oportere.\nin-\ntentio est: dedi oportet. depulsio est: non oportet.\nquaestio est: oporteatne? ratio est: non enim meum\nfuit officium nec mea potestas, cum et id aetatis et\nprivatus essem et esset summa cum auctoritate et\npotestate imperator, qui videret, ut satis honestum\nfoedus feriretur. infirmatio est: at enim quoniam par-\nticeps tu factus es in turpissimo foedere summae re-\nligionis, dedi te convenit. iudicatio est: cum is, qui\npotestatis nihil habuerit, iussu imperatoris in foedere\net in tanta religione interfuerit, dedendusne sit hosti-\nbus necne? hoc genus causae cum superiore hoc\ndiffert, quod in illo concedit se reus oportuisse facere\nid, quod fieri dicat accusator oportuisse, sed alicui rei\naut homini causam attribuit, quae voluntati suae fuerit\ninpedimento, sine concessionis partibus; nam earum\nmaior quaedam vis est, quod paulo post intellegetur.\nin hoc autem non accusare alterum nec culpam in\nalium transferre debet, sed demonstrare eam rem nihil\nad se nec ad potestatem neque ad officium suum per-\ntinuisse aut pertinere. atque in hoc genere hoc ac-\ncidit novi, quod accusator quoque saepe ex remo-\ntione criminationem conficit, ut si quis eum accuset,\nqui, cum praetor esset, in expeditionem ad arma\npopulum vocarit, cum consules essent. nam ut in su-\nperiore exemplo reus ab suo officio et a potestate\nfactum demovebat, sic in hoc ab eius officio ac po-\ntestate, qui accusatur, ipse accusator factum remo-\nvendo hac ipsa ratione confirmat accusationem. in hac\nab utroque ex omnibus partibus honestatis et ex om-\nnibus utilitatis partibus, exemplis, signis, ratiocinando,\nquid cuiusque officii, iuris, potestatis sit, quaeri opor-\ntebit et fueritne ei, quo de agetur, id iuris, officii,\npotestatis attributum necne.\nLocos autem communes ex ipsa re, si quid indigna-\ntionis aut conquestionis habebit, sumi oportebit.\nConcessio est, per quam non factum ipsum pro-\nbatur ab reo, sed ut ignoscatur, id petitur. cuius partes\nsunt duae: purgatio et deprecatio. Purgatio est, per\nquam eius, qui accusatur, non factum ipsum, sed vo-\nluntas defenditur. ea habet partes tres: inprudentiam,\ncasum, necessitudinem.\nInprudentia est, cum scisse aliquid is, qui arguitur,\nnegatur; ut apud quosdam lex erat: ne quis Dianae\nvitulum immolaret. nautae quidam, cum adversa tem-\npestate in alto iactarentur, voverunt, si eo portu, quem\nconspiciebant, potiti essent, ei deo, qui ibi esset, se\nvitulum immolaturos. casu erat in eo portu fanum\nDianae eius, cui vitulum immolare non licebat. in-\nprudentes legis, cum exissent, vitulum immolaverunt.\naccusantur. intentio est: vitulum immolastis ei deo,\ncui non licebat. depulsio est in concessione posita.\nratio est: nescivi non licere. infirmatio est: tamen,\nquoniam fecisti, quod non licebat ex lege, supplicio\ndignus es. iudicatio est: cum id fecerit, quod non\noportuerit, et id non oportere nescierit, sitne supplicio\ndignus?\nCasus autem inferetur in concessionem, cum demon-\nstratur aliqua fortunae vis voluntati obstitisse, ut in\nhac: cum Lacedaemoniis lex esset, ut, hostias nisi ad\nsacrificium quoddam redemptor praebuisset, capital\nesset, hostias is, qui redemerat, cum sacrificii dies\ninstaret, in urbem ex agro coepit agere. tum subito\nmagnis commotis tempestatibus fluvius Eurotas, is qui\npraeter Lacedaemonem fluit, ita magnus et vehemens\nfactus est, ut ea traduci victimae nullo modo possent.\nredemptor suae voluntatis ostendendae causa hostias\nconstituit omnes in litore, ut, qui trans flumen essent,\nvidere possent. cum omnes studio eius subitam flu-\nminis magnitudinem scirent fuisse inpedimento, tamen\nquidam capitis arcesserunt. intentio est: hostiae, quas\ndebuisti ad sacrificium, praesto non fuerunt. depulsio\nconcessio. ratio: flumen enim subito accrevit et ea\nre traduci non potuerunt. infirmatio: tamen, quon-\niam, quod lex iubet, factum non est, supplicio dignus\nes. iudicatio est: cum in ea re contra legem redemptor\naliquid fecerit, qua in re studio eius subita fluminis\nobstiterit magnitudo, supplicio dignusne sit?\nNecessitudo autem infertur, cum vi quadam reus id,\nquod fecerit, fecisse defenditur, hoc modo: lex est\napud Rhodios, ut, si qua rostrata in portu navis depre-\nhensa sit, publicetur. cum magna in alto tempestas\nesset, vis ventorum invitis nautis in Rhodiorum por-\ntum navem coe+git. quaestor navem populi vocat, na-\nvis dominus negat oportere publicari. intentio est:\nrostrata navis in portu deprehensa est. depulsio con-\ncessio. ratio: vi et necessario sumus in portum coacti.\ninfirmatio est: navem ex lege tamen populi esse\noportet. iudicatio est: cum rostratam navem in portu\ndeprehensam lex publicarit cumque haec navis invitis\nnautis vi tempestatis in portum coniecta sit, oporteatne\neam publicari?\nHorum trium generum idcirco in unum locum con-\ntulimus exempla, quod similis in ea praeceptio argu-\nmentorum traditur. nam in his omnibus primum, si\nquid res ipsa dabit facultatis, coniecturam induci ab\naccusatore oportebit, ut id, quod voluntate factum ne-\ngabitur, consulto factum suspicione aliqua demon-\nstretur; deinde inducere definitionem necessitudinis\naut casus aut inprudentiae et exempla ad eam defini-\ntionem adiungere, in quibus inprudentia fuisse videatur\naut casus aut necessitudo, et ab his id, quod reus in-\nferat, separare, id est ostendere dissimile, quod le-\nvius, facilius non ignorabile, non fortuitum, non necessarium fuerit; postea demonstrare potuisse vitari:\nhac ratione provideri potuisse, si hoc aut illud fe-\ncisset, aut, nisi fecisset, praecaveri; et definitionibus\nostendere non hanc inprudentiam aut casum aut ne-\ncessitudinem, sed inertiam, neglegentiam, fatuitatem\nnominari oportere.\nac si qua necessitudo turpitudi-\nnem videbitur habere, oportebit per locorum commu-\nnium inplicationem redarguentem demonstrare quid-\nvis perpeti, mori denique satius fuisse quam eius-\nmodi necessitudini optemperare. atque tum ex iis\nlocis, de quibus in negotiali parte dictum est, iuris\net aequitatis naturam oportebit quaerere et quasi in\nabsoluta iuridiciali per se hoc ipsum ab rebus omni-\nbus separatim considerare. atque hoc in loco, si fa-\ncultas erit, exemplis uti oportebit, quibus in simili\nexcusatione non sit ignotum, et contentione, magis\nillis ignoscendum fuisse, et deliberationis partibus,\nturpe aut inutile esse concedi eam rem, quae ab ad-\nversario commissa sit: permagnum esse et magno fu-\nturum detrimento, si ea res ab iis, qui potestatem\nhabent vindicandi, neglecta sit.\nDefensor autem conversis omnibus his partibus pot-\nerit uti; maxime autem in voluntate defendenda com-\nmorabitur et in ea re adaugenda, quae voluntati fuerit\ninpedimento; et se plus, quam fecerit, facere non po-\ntuisse; et in omnibus rebus voluntatem spectari opor-\ntere; et se convinci non posse, quod absit a culpa; suo\nnomine communem hominum infirmitatem posse dam-\nnari. deinde nihil esse indignius quam eum, qui culpa\ncareat, supplicio non carere.\n\nLoci autem communes: accusatoris in confessionem,\net quanta potestas peccandi relinquatur, si semel in-\nstitutum sit, ut non de facto, sed de facti causa quaera-\ntur; defensoris conquestio est calamitatis eius, quae\nnon culpa, sed vi maiore quadam acciderit, et de for-\ntunae potestate et hominum infirmitate et, uti suum\nanimum, non eventum considerent. in quibus omnibus\nconquestionem suarum aerumnarum et crudelitatis ad-\nversariorum indignationem inesse oportebit.\nAc neminem mirari conveniet, si aut in his aut in\naliis exemplis scripti quoque controversiam adiunctam\nvidebit. quo de genere post erit nobis separatim di-\ncendum, propterea quod quaedam genera causarum\nsimpliciter ex sua vi considerantur, quaedam autem\nsibi aliud quoque aliquod controversiae genus assu-\nmunt. quare omnibus cognitis non erit difficile in\nunam quamque causam transferre, quod ex eo quoque\ngenere conveniet; ut in his exemplis concessionis inest\nomnibus scripti controversia, ea quae ex scripto et\nsententia nominatur; sed, quia de concessione loque-\nbamur, in eam praecepta dedimus, alio autem loco de\nscripto et de sententia dicemus.\nNunc in alteram concessionis partem consideratio-\nnem iam intendemus. Deprecatio est, in qua non de-\nfensio facti, sed ignoscendi postulatio continetur. hoc\ngenus vix in iudicio probari potest, ideo quod con-\ncesso peccato difficile est ab eo, qui peccatorum vindex\nesse debet, ut ignoscat, impetrare. quare parte eius\ngeneris, cum causam non in eo constitueris, uti licebit;\nut si pro aliquo claro aut forti viro, cuius in rem publi-\ncam multa sunt beneficia, diceres, posses, cum videaris\nnon uti deprecatione, uti tamen, ad hunc modum:\nquodsi, iudices, hic pro suis beneficiis, pro suo studio,\nquod in vos semper habuit, tali suo tempore multorum\nsuorum recte factorum causa uni delicto ut ignosce-\nretis postularet, tamen dignum vestra mansuetudine,\ndignum virtute huius esset, iudices, a vobis hanc rem\nhoc postulante impetrari. deinde augere beneficia\nlicebit et iudices per locum communem ad ignoscendi\nvoluntatem ducere.\nquare hoc genus quamquam in\niudiciis non versatur nisi quadam ex parte, tamen,\nquia et pars haec ipsa inducenda nonnumquam est\net in senatu aut in consilio saepe omni in genere\ntractanda, in id quoque praecepta ponemus. nam in\nsenatu aut in consilio de Syphace diu deliberatum\nest, et de Q. Numitorio Pullo apud L. Opimium et\neius consilium diu dictum est, et magis in hoc qui-\ndem ignoscendi quam cognoscendi postulatio valuit.\nnam semper animo bono se in populum Romanum\nfuisse non tam facile probabat, cum coniecturali con-\nstitutione uteretur, quam ut propter posterius bene-\nficium sibi ignosceretur, cum deprecationis partes ad-\niungeret.\nOportebit igitur eum, qui sibi ut ignoscatur, postu-\nlabit, commemorare, si qua sua poterit beneficia et,\nsi poterit, ostendere ea maiora esse quam haec, quae\ndeliquerit, ut plus ab eo boni quam mali profectum\nesse videatur; deinde maiorum suorum beneficia, si\nqua exstabunt, proferre; deinde ostendere non odio\nneque crudelitate fecisse, quod fecerit, sed aut stultitia\naut inpulsu alicuius aut aliqua honesta aut probabili\ncausa; postea polliceri et confirmare se et hoc peccato\ndoctum et beneficio eorum, qui sibi ignoverint, con-\nfirmatum omni tempore a tali ratione afuturum; de-\ninde spem ostendere aliquo se in loco magno iis,\nqui\n\nsibi concesserint, usui futurum; postea, si facultas erit,\nse aut consanguineum * aut iam a maioribus inprimis\namicum esse demonstrabit et amplitudinem suae vo-\nluntatis, nobilitatem generis, eorum, qui se salvum\nvelint, dignitatem ostendere, et cetera ea, quae per-\nsonis ad honestatem et amplitudinem sunt adtributa,\ncum conquestione, sine arrogantia, in se esse demon-\nstrabit, ut honore potius aliquo quam ullo supplicio\ndignus esse videatur; deinde ceteros proferre, quibus\nmaiora delicta concessa sint. ac multum proficiet,\nsi se misericordem in potestate, propensum ad igno-\nscendum fuisse ostendet. atque ipsum illud pecca-\ntum erit extenuandum, ut quam minimum obfuisse\nvideatur, et aut turpe aut inutile demonstrandum tali\nde homine supplicium sumere.\ndeinde locis commu-\nnibus misericordiam captare oportebit ex iis praecep-\ntis, quae in primo libro sunt exposita.\nAdversarius autem malefacta augebit: nihil impru-\ndenter, sed omnia ex crudelitate et malitia facta dicet;\nipsum inmisericordem, superbum fuisse; et, si poterit,\nostendet semper inimicum fuisse et amicum fieri nullo\nmodo posse. si beneficia proferet, aut aliqua de causa\nfacta, non propter benivolentiam demonstrabit, aut\npostea odium esse acre susceptum, aut illa omnia\nmaleficiis esse deleta, aut leviora beneficia quam male-\nficia, aut, cum beneficiis honos habitus sit, pro male-\nficio poenam sumi oportere. deinde turpe esse aut\ninutile ignosci. deinde, de quo ut potestas esset saepe\noptarint, in eum * ob potestatem non uti summam\nesse stultitiam; cogitare oportere, quem animum in eum\net quod odium habuerint.\nLocus autem communis erit indignatio maleficii et\nalter eorum misereri oportere, qui propter fortunam,\nnon propter malitiam in miseriis sint.\nQuoniam ergo in generali constitutione tamdiu prop-\nter eius partium multitudinem commoramur, ne forte\nvarietate et dissimilitudine rerum diductus alicuius\nanimus in quendam errorem deferatur, quid etiam no-\nbis ex eo genere restet et quare restet, admonendum\nvidetur.\nIuridicialem causam esse dicebamus, in qua aequi\net iniqui natura et praemii aut poenae ratio quaere-\nretur.\neas causas, in quibus de aequo et iniquo quae-\nritur, exposuimus. restat nunc, ut de praemio et de\npoena explicemus. sunt enim multae causae, quae ex\npraemii alicuius petitione constant. nam et apud iudi-\nces de praemio saepe accusatorum quaeritur et a se-\nnatu aut a consilio aliquod praemium saepe petitur.\nac neminem conveniet arbitrari nos, cum aliquod\nexemplum ponamus, quod in senatu agatur, ab iudi-\nciali genere exemplorum recedere. quicquid enim de\nhomine probando aut inprobando dicitur, cum ad eam\ndictionem sententiarum quoque ratio accommodetur,\nid non, si per sententiae dictionem agitur, delibera-\ntivum est; sed, quia de homine statuitur, iudiciale est\nhabendum. omnino autem qui diligenter omnium cau-\nsarum vim et naturam cognoverit, genere et prima\nconformatione eas intelleget dissidere, ceteris autem\npartibus aptas inter se omnes et aliam in alia impli-\ncatam videbit.\nNunc de praemiis consideremus. L. Licinius Crassus\nconsul quosdam in citeriore Gallia nullo inlustri neque\ncerto duce neque eo nomine neque numero praeditos,\nuti digni essent, qui hostes populi Romani esse diceren-\ntur, qui tamen excursionibus et latrociniis infestam\nprovinciam redderent, consectatus est et confecit. Ro-\nmam redit: triumphum ab senatu postulat. hic et in\ndeprecatione nihil ad nos attinet rationibus et infir-\nmationibus rationum subponendis ad iudicationem\npervenire, propterea quod, nisi alia quoque incidet\nconstitutio aut pars constitutionis, simplex erit iudi-\ncatio et in quaestione ipsa continebitur: in depreca-\ntione, huiusmodi: oporteatne poena affici? in hac,\nhuiusmodi: oporteatne dari praemium?\nNunc ad praemii quaestionem appositos locos ex-\nponemus. ratio igitur praemii quattuor est in partes\ndistributa: in beneficia, in hominem, in praemii genus,\nin facultates.\nBeneficia ex sua vi, ex tempore, ex animo eius, qui\nfecit, ex casu considerantur. ex sua vi quaerentur hoc\nmodo: magna an parva, facilia an difficilia, singu-\nlaria sint an vulgaria, vera an falsa quadam exornatione honestentur; ex tempore autem, si tum, cum\nindigeremus, cum ceteri non possent aut nollent opi-\ntulari, si tum, cum spes deseruisset; ex animo, si non\nsui commodi causa, si eo consilio fecit omnia, ut hoc\nconficere posset; ex casu, si non fortuna, sed indu-\nstria factum videbitur aut si industriae fortuna obsti-\ntisse.\nIn hominem autem, quibus rationibus vixerit, quid\nsumptus in eam rem aut laboris insumpserit; ecquid\naliquando tale fecerit; num alieni laboris aut deorum\nbonitatis praemium sibi postulet; num aliquando ipse\ntalem ob causam aliquem praemio affici negarit opor-\ntere; aut num iam satis pro eo, quod fecerit, honos\nhabitus sit; aut num necesse fuerit ei facere id, quod\nfecerit; aut num eiusmodi sit factum, ut, nisi fecisset,\nsupplicio dignus esset, non, quia fecerit, praemio; aut\nnum ante tempus praemium petat et spem incertam\ncerto venditet pretio; aut num, quod supplicium ali-\nquod vitet, eo praemium postulet, uti de se praeiudi-\ncium factum esse videatur.\nIn praemii autem genere, quid et quantum et quam-\nobrem postuletur et quo et quanto quaeque res prae-\nmio digna sit, considerabitur; deinde, apud maiores\nquibus hominibus et quibus de causis talis honos habi-\ntus sit, quaeretur;\ndeinde, ne is honos nimium pervul-\ngetur. atque hic eius, qui contra aliquem praemium\npostulantem dicet, locus erit communis: praemia vir-\ntutis et officii sancta et casta esse oportere neque ea\naut cum inprobis communicari aut in mediocribus\nhominibus pervulgari; et alter: minus homines vir-\ntutis cupidos fore virtutis praemio pervulgato; quae\nenim rara et ardua sint, ea experiendo pulchra et iu-\ncunda hominibus videri; et tertius: si exsistant, qui\napud maiores nostros ob egregiam virtutem tali ho-\nnore dignati sunt, nonne de sua gloria, cum pari prae-\nmio tales homines affici videant, delibari putent? et\neorum enumeratio et cum iis, quos contra dicas, com-\nparatio. eius autem, qui praemium petet, facti sui\namplificatio, eorum, qui praemio affecti sunt, cum suis\nfactis contentio.\ndeinde ceteros a virtutis studio repul-\nsum iri, si ipse praemio non sit affectus.\nFacultates autem considerantur, cum aliquod pecu-\nniarium praemium postulatur; in quo, utrum copiane\nsit agri, vectigalium, pecuniae an penuria, conside-\nratur. Loci communes: facultates augere, non minu-\nere oportere; et, inpudentem esse, qui pro beneficio\nnon gratiam, verum mercedem postulet; contra autem\nde pecunia ratiocinari sordidum esse, cum de gratia\nreferunda deliberetur; et, se pretium non pro facto,\nsed honorem ita, ut factitatum sit, pro beneficio postu-\nlare.\nAc de constitutionibus quidem satis dictum est: nunc\nde iis controversiis, quae in scripto versantur, dicen-\ndum videtur.\nIn scripto versatur controversia, cum ex scriptio-\nnis ratione aliquid dubii nascitur. id fit ex ambiguo,\nex scripto et sententia, ex contrariis legibus, ex ratio-\ncinatione, ex definitione.\nEx ambiguo autem nascitur controversia, cum, quid\nsenserit scriptor, obscurum est, quod scriptum duas\npluresve res significat, ad hunc modum: paterfami-\nlias, cum filium heredem faceret, vasorum argenteo-\nrum centum pondo uxori suae sic legavit: heres\nmeus uxori meae vasorum argenteorum pondo cen-\ntum, quae volet, dato. post mortem eius vasa ma-\ngnifica et pretiose caelata petit a filio mater. ille\nse, quae ipse vellet, debere dicit. primum, si fieri\npoterit, demonstrandum est non esse ambigue scrip-\ntum, propterea quod omnes in consuetudine sermo-\nnis sic uti solent eo verbo uno pluribusve in eam sen-\ntentiam, in quam is, qui dicet, accipiendum esse demon-\nstrabit. deinde ex superiore et ex inferiore scriptura\ndocendum id, quod quaeratur, fieri perspicuum. quare\nsi ipsa separatim ex se verba considerentur, omnia\naut pleraque ambigua visum iri; quae autem ex omni\nconsiderata scriptura perspicua fiant, haec ambigua\nnon oportere existimare. deinde, qua in sententia\nscriptor fuerit, ex ceteris eius scriptis et ex factis, dic-\ntis, animo atque vita eius sumi oportebit et eam ipsam\nscripturam, in qua inerit illud ambiguum, de quo quae-\nretur, totam omnibus ex partibus pertemptare, si quid\naut ad id appositum sit, quod nos interpretemur, aut\nei, quod adversarius intellegat, adversetur. nam facile,\nquid veri simile sit eum voluisse, qui scripsit, ex omni\nscriptura et ex persona scriptoris atque iis rebus, quae\npersonis attributae sunt, considerabitur.\ndeinde erit\ndemonstrandum, si quid ex re ipsa dabitur facultatis,\nid, quod adversarius intellegat, multo minus commode\nfieri posse, quam id, quod nos accipimus, quod illius\nrei neque administratio neque exitus ullus exstet; nos\nquod dicamus, facile et commode transigi posse; ut\nin hac lege—nihil enim prohibet fictam exempli loco\nponere, quo facilius res intellegatur—: meretrix\ncoronam auream ne habeto; si habuerit, publica\nesto, contra eum, qui meretricem publicari dicat ex\nlege oportere, possit dici neque administrationem esse\nullam publicae meretricis neque exitum legis in mere-\ntrice publicanda, at in auro publicando et admini-\nstrationem et exitum facilem esse et incommodi nihil\ninesse.\nac diligenter illud quoque adtendere oportebit,\nnum illo probato, quod adversarius intellegat, res uti-\nlior aut honestior aut magis necessaria ab scriptore\nneglecta videatur. id fiet, si id, quod nos demon-\nstrabimus, honestum aut utile aut necessarium demon-\nstrabimus, et si id, quod ab adversariis dicetur, minime\neiusmodi esse dicemus. deinde si in lege erit ex amb-\niguo controversia, dare operam oportebit, ut de eo,\nquod adversarius intellegat, alia in re lege cautum\nesse doceatur.\npermultum autem proficiet illud demon-\nstrare, quemadmodum scripsisset, si id, quod adver-\nsarius accipiat, fieri aut intellegi voluisset, ut in hac\ncausa, in qua de vasis argenteis quaeritur, possit\nmulier dicere nihil adtinuisse adscribi quae volet,\nsi heredis voluntati permitteret. eo enim non adscripto\nnihil esse dubitationis, quin heres, quae ipse vellet,\ndaret. amentiae igitur fuisse, cum heredi vellet cavere,\nid adscribere, quo non adscripto nihilominus heredi\ncaveretur.\nquare hoc genere magnopere talibus in\ncausis uti oportebit: hoc modo scripsisset, isto verbo\nusus non esset, non isto loco verbum istud con-\nlocasset. nam ex his sententia scriptoris maxime perspicitur. deinde quo tempore scriptum sit, quaeren-\ndum est, ut, quid eum voluisse in eiusmodi tempore\nveri simile sit, intellegatur. post ex deliberationis\npartibus, quid utilius et quid honestius et illi ad scri-\nbendum et his ad conprobandum sit, demonstrandum;\net ex his, si quid amplificationis dabitur, communi-\nbus utrimque locis uti oportebit.\nEx scripto et sententia controversia consistit, cum\nalter verbis ipsis, quae scripta sunt, utitur, alter ad\nid, quod scriptorem sensisse dicet, omnem adiungit\ndictionem.\nscriptoris autem sententia ab eo, qui sen-\ntentia se defendet, tum semper ad idem spectare et\nidem velle demonstrabitur; tum ex facto aut ex eventu\naliquo ad tempus id, quod instituit, accommodabitur.\nsemper ad idem spectare, hoc modo: paterfamilias\ncum liberorum haberet nihil, uxorem autem haberet,\nin testamento ita scripsit: si mihi filius genitur\nunus pluresve, is mihi heres esto. deinde quae\nassolent. postea: si filius ante moritur, quam in\ntutelam suam venerit, tum mihi, * dicet, heres esto.\nfilius natus non est. ambigunt adgnati cum eo, qui\nest heres, si filius ante, quam in tutelam veniat, mor-\ntuus sit. in hoc genere non potest hoc dici, ad tem-\npus et ad eventum aliquem sententiam scriptoris opor-\ntere accommodari, propterea quod ea sola esse demon-\nstratur, qua fretus ille, qui contra scriptum dicit, suam\nesse hereditatem defendit. aliud autem genus est\neorum, qui sententiam inducunt, in quo non simplex\nvoluntas scriptoris ostenditur, quae in omne tempus\net in omne factum idem valeat, sed ex quodam facto\naut eventu ad tempus interpretanda dicitur. ea par-\ntibus iuridicialis assumptivae maxime sustinetur. nam\ntum inducitur comparatio, ut in eo, qui, cum lex ape-\nriri portas noctu vetaret, aperuit quodam in bello et\nauxilia quaedam in oppidum recepit, ne ab hostibus\nopprimerentur,\nsi foris essent, quod prope muros\n\nhostes castra haberent; tum relatio criminis, ut in eo\nmilite, qui, cum communis lex omnium hominem occi-\ndere vetaret, tribunum militum suum, qui vim sibi\nafferre conaretur, occidit; tum remotio criminis, ut in\neo, qui, cum lex, quibus diebus in legationem pro-\nficisceretur, praestituerat, quia sumptum quaestor non\ndedit, profectus non est; tum concessio per purgatio-\nnem et per inprudentiam, ut in vituli immolatione,\net per vim, ut in nave rostrata, et per casum, ut in\nEurotae magnitudine. quare aut ita sententia induce-\ntur, ut unum quiddam voluisse scriptor demonstre-\ntur, aut sic, ut in eiusmodi re et tempore hoc voluisse\ndoceatur.\nErgo is, qui scriptum defendet, his locis plerumque\nomnibus, maiore autem parte semper poterit uti: pri-\nmum scriptoris conlaudatione et loco communi, nihil\neos, qui iudicent, nisi id, quod scriptum, spectare\noportere; et hoc eo magis, si legitimum scriptum pro-\nferetur, id est aut lex ipsa aut aliquid ex lege; postea,\nquod vehementissimum est, facti aut intentionis adver-\nsariorum cum ipso scripto contentione, quid scriptum\nsit, quid factum, quid iuratus iudex; quem locum mul-\ntis modis variare oportebit, tum ipsum secum admi-\nrantem, quidnam contra dici possit, tum ad iudicis\nofficium revertentem et ab eo quaerentem, quid prae-\nterea audire aut exspectare debeat; tum ipsum ad-\nversarium quasi in testis loco producendo, hoc est\ninterrogando, utrum scriptumne neget esse eo modo,\nan ab se contra factum esse aut contra contendi neget;\nutrum negare ausus sit, se dicere desiturum. si neu-\ntrum neget et contra tamen dicat: nihil esse quo\nhominem inpudentiorem quisquam se visurum arbi-\ntretur. in hoc ita commorari conveniet, quasi nihil\npraeterea dicendum sit et quasi contra dici nihil possit,\nsaepe id, quod scriptum est, recitando, saepe cum scrip-\nto factum adversarii confligendo atque interdum acri-\nter ad iudicem ipsum revertendo. quo in loco iudici\ndemonstrandum est, quid iuratus sit, quid sequi debeat:\nduabus de causis iudicem dubitare oportere, si aut\nscriptum sit obscure aut neget aliquid adversarius;\ncum et scriptum aperte sit et adversarius omnia con-\nfiteatur, tum iudicem legi parere, non interpretari\nlegem oportere.\nHoc loco confirmato tum diluere ea, quae contra dici\npoterunt, oportebit. contra autem dicetur, si aut pror-\nsus aliud sensisse scriptor et scripsisse aliud demon-\nstrabitur, ut in illa de testamento, quam posuimus,\ncontroversia, aut causa assumptiva inferetur, quamob-\nrem scripto non potuerit aut non oportuerit optem-\nperari.\nSi aliud sensisse scriptor, aliud scripsisse dicetur,\nis, qui scripto utetur, haec dicet: non oportere de eius\nvoluntate nos argumentari, qui, ne id facere possemus,\nindicium nobis reliquerit suae voluntatis; multa in-\ncommoda consequi, si instituatur, ut ab scripto rece-\ndatur. nam et eos, qui aliquid scribant, non existi-\nmaturos id, quod scripserint, ratum futurum, et eos,\nqui iudicent, certum, quod sequantur, nihil habituros,\nsi semel ab scripto recedere consueverint. quodsi\nvoluntas scriptoris conservanda sit, se, non adver-\nsarios, a voluntate eius stare. nam multo propius\naccedere ad scriptoris voluntatem eum, qui ex ipsius\neam litteris interpretetur, quam illum, qui sententiam\nscriptoris non ex ipsius scripto spectet, quod ille suae\nvoluntatis quasi imaginem reliquerit, sed domesticis\nsuspicionibus perscrutetur.\nSin causam afferet is, qui a sententia stabit, pri-\nmum erit contra dicendum: quam absurdum non\nnegare contra legem fecisse, sed, quare fecerit, cau-\nsam aliquam invenire; deinde conversa esse omnia:\nante solitos esse accusatores iudicibus persuadere, ad-\nfinem esse alicuius culpae eum, qui accusaretur, cau-\nsam proferre, quae eum ad peccandum impulisset;â€”\nnunc ipsum reum causam afferre, quare deliquerit.\ndeinde hanc inducere partitionem, cuius in singulas\npartes multae convenient argumentationes: primum,\nnulla in lege ullam causam contra scriptum accipi con-\nvenire; deinde, si in ceteris legibus conveniat, hanc\nesse eiusmodi legem, ut in ea non oporteat; postremo,\nsi in hac quoque lege oporteat, hanc quidem causam\naccipi minime oportere.\nPrima pars his fere locis confirmabitur: scriptori\nneque ingenium neque operam neque ullam faculta-\ntem defuisse, quo minus aperte posset perscribere id,\nquod cogitaret; non fuisse ei grave nec difficile eam\ncausam excipere, quam adversarii proferant, si quic-\nquam excipiendum putasset:\nconsuesse eos, qui leges\nscribant, exceptionibus uti. deinde oportet recitare\nleges cum exceptionibus scriptas et maxime videre,\necquae in ea ipsa lege, qua de agatur, sit exceptio ali-\nquo in capite aut apud eundem legis scriptorem, quo\nmagis probetur eum fuisse excepturum, si quid exci-\npiendum putaret; et ostendere causam accipere nihil\naliud esse nisi legem tollere, ideo quod, cum semel\ncausa consideretur, nihil attineat eam ex lege con-\nsiderare, quippe quae in lege scripta non sit. quod\nsi sit institutum, omnibus dari causam et potestatem\npeccandi, cum intellexerint vos ex ingenio eius, qui\ncontra legem fecerit, non ex lege, in quam iurati sitis,\nrem iudicare; deinde et ipsis iudicibus iudicandi et\nceteris civibus vivendi rationes perturbatum iri,\nsi\n\nsemel ab legibus recessum sit; nam et iudices neque,\nquid sequantur, habituros, si ab eo, quod scriptum\nsit, recedant, neque, quo pacto aliis probare possint,\nquod contra legem iudicarint; et ceteros cives, quid\nagant, ignoraturos, si ex suo quisque consilio et ex\nea ratione, quae in mentem aut in libidinem venerit,\nnon ex communi praescripto civitatis unam quamque\nrem administrabit; postea quaerere ab iudicibus ipsis,\nquare in alienis detineantur negotiis; cur rei publicae\nmunere impediantur, quo setius suis rebus et commo-\ndis servire possint; cur in certa verba iurent; cur certo\ntempore conveniant, cur certo discedant, nihil quis-\nquam afferat causae, quo minus frequenter operam\nrei publicae det, nisi quae causa in lege excepta sit;\nan se legibus obstrictos in tantis molestiis esse aequum\ncenseant, adversarios nostros leges neglegere con-\ncedant; deinde item quaerere ab iudicibus, si eius rei\ncausa, propter quam se reus contra legem fecisse\ndicat, exceptionem ipse in lege adscribat, passurine\nsint; postea hoc, quod faciat, indignius et inpuden-\ntius esse, quam si adscribat; age porro, quid? si ipsi\nvellent iudices adscribere, passurusne sit populus?\natque hoc esse indignius, quam rem verbo et litteris\nmutare non possint,\neam re ipsa et iudicio maximo\n\ncommutare; deinde indignum esse de lege aliquid\nderogari aut legem abrogari aut aliqua ex parte com-\nmutari, cum populo cognoscendi et probandi aut in-\nprobandi potestas nulla fiat; hoc ipsis iudicibus in-\nvidiosissimum futurum; non hunc locum esse neque\nhoc tempus legum corrigendarum; apud populum\nhaec et per populum agi convenire; quodsi nunc id\nagant, velle se scire, qui lator sit, qui sint accepturi;\nse factiones videre et dissuadere velle; quodsi haec\ncum summe inutilia tum multo turpissima sint, legem,\ncuicuimodi sit, in praesentia conservari ab iudicibus,\npost, si displiceat, a populo corrigi convenire; deinde,\nsi scriptum non exstaret, magnopere quaereremus ne-\nque isti, ne si extra periculum quidem esset, credere-\nmus; nunc cum scriptum sit, amentiam esse eius rei,\nqui peccarit, potius quam legis ipsius verba cogno-\nscere. his et huiusmodi rationibus ostenditur causam\nextra scriptum accipi non oportere.\nSecunda pars est, in qua est ostendendum, si in cete-\nris legibus oporteat, in hac non oportere. hoc de-\nmonstrabitur, si lex aut ad res maximas, utilissimas,\nhonestissimas, religiosissimas videbitur pertinere; aut\ninutile aut turpe aut nefas esse tali in re non diligen-\ntissime legi optemperare; aut ita lex diligenter per-\nscripta demonstrabitur, ita cautum una quaque de re,\nita, quod oportuerit, exceptum, ut minime conveniat\nquicquam in tam diligenti scriptura praeteritum ar-\nbitrari.\nTertius est locus ei, qui pro scripto dicet, maxime\nnecessarius, per quem oportet ostendat, si conveniat\ncausam contra scriptum accipi, eam tamen minime\noportere, quae ab adversariis afferatur.\nqui locus id-\ncirco est huic necessarius, quod semper is, qui contra\nscriptum dicet, aequitatis aliquid afferat oportet. nam\nsumma inpudentia sit eum, qui contra quam scriptum\nsit aliquid probare velit, non aequitatis praesidio id\nfacere conari. si quid igitur ex hac ipsa quippiam ac-\ncusator derogat, omnibus partibus iustius et probabi-\nlius accusare videatur. nam superior oratio hoc omnis\nfaciebat, ut, iudices etiamsi nollent, necesse esset; haec\nautem, etiamsi necesse non esset, ut vellent contra\niudicare.\nid autem fiet, si, quibus ex locis culpa de-\nmonstrabitur esse in eo, qui comparatione aut remotione aut relatione criminis aut concessionis partibus\nse defendet—de quibus ante, ut potuimus, diligenter\nperscripsimus—, si de iis locis, quae res postulabit, ad\ncausam adversariorum inprobandam transferemus; aut\ncausae et rationes afferentur, quare et quo consilio\nita sit in lege aut in testamento scriptum, ut sententia\nquoque et voluntate scriptoris, non ipsa solum scrip-\ntura causa confirmata esse videatur; aut aliis quoque\nconstitutionibus factum coarguetur.\nContra scriptum autem qui dicet, primum inducet\neum locum, per quem aequitas causae demonstretur;\naut ostendet, quo animo, quo consilio, qua de causa\nfecerit; et, quamcumque causam assumet, assumptio-\nnis partibus se defendet, de quibus ante dictum est.\natque in hoc loco cum diutius commoratus sui facti\nrationem et aequitatem causae exornaverit, tum ex\nhis locis fere contra adversarios dicet oportere causas\naccipi. demonstrabit nullam esse legem, quae aliquam\nrem inutilem aut iniquam fieri velit; omnia supplicia,\nquae ab legibus proficiscantur, culpae ac malitiae vin-\ndicandae causa constituta esse; scriptorem ipsum, si\nexsistat, factum hoc probaturum et idem ipsum, si\nei talis res accidisset, facturum fuisse; ea re legis\nscriptorem certo ex ordine iudices certa aetate prae-\nditos constituisse, ut essent, non qui scriptum suum\nrecitarent, quod quivis puer facere posset, sed qui\ncogitatione assequi possent et voluntatem interpre-\ntari; deinde illum scriptorem, si scripta sua stultis\nhominibus et barbaris iudicibus committeret, omnia\nsumma diligentia perscripturum fuisse; nunc vero,\nquod intellegeret, quales viri res iudicaturi essent, idcirco eum, quae perspicua videret esse, non adscrip-\nsisse:\nneque enim vos scripti sui recitatores, sed vo-\nluntatis interpretes fore putavit; postea quaerere ab\nadversariis: quid, si hoc fecissem? quid, si hoc acci-\ndisset? eorum aliquid, in quibus aut causa sit\nhonestissima aut necessitudo certissima: tamenne ac-\ncusaretis? atqui lex nusquam excepit; non ergo\nomnia scriptis, sed quaedam, quae perspicua sint,\ntacitis exceptionibus caveri; deinde nullam rem ne-\nque legibus neque scriptura ulla, denique ne in ser-\nmone quidem cotidiano atque imperiis domesticis recte\nposse administrari, si unus quisque velit verba spectare\net non ad voluntatem eius, qui ea verba habuerit,\naccedere; deinde ex utilitatis et honestatis partibus\nostendere, quam inutile aut quam turpe sit id, quod\nadversarii dicant fieri oportuisse aut oportere, et id,\nquod nos fecerimus aut postulemus, quam utile aut\nquam honestum sit; deinde leges nobis caras esse\nnon propter litteras, quae tenues et obscurae notae\nsint voluntatis, sed propter earum rerum, quibus de\nscriptum est, utilitatem et eorum, qui scripserint, sa-\npientiam et diligentiam; postea, quid sit lex, descri-\nbere, ut ea videatur in sententiis, non in verbis con-\nsistere; et iudex is videatur legi optemperare, qui sen-\ntentiam eius, non qui scripturam sequatur; deinde,\nquam indignum sit eodem affici supplicio eum, qui\npropter aliquod scelus et audaciam contra leges fecerit,\net eum, qui honesta aut necessaria de causa non ab\nsententia, sed ab litteris legis recesserit; atque his\net huiusmodi rationibus et accipi causam et in hac\nlege accipi et eam causam, quam ipse afferat, opor-\ntere accipi demonstrabit. et quemadmodum ei dice-\nbamus, qui ab scripto diceret, hoc fore utilissimum,\nsi quid de aequitate ea, quae cum adversario staret,\nderogasset, sic huic, qui contra scriptum dicet, pluri-\nmum proderit, ex ipsa scriptura aliquid ad suam cau-\nsam convertere aut ambigue aliquid scriptum osten-\ndere; deinde ex illo ambiguo eam partem, quae sibi\nprosit, defendere aut verbi definitionem inducere et\nillius verbi vim, quo urgeri videatur, ad suae causae\ncommodum traducere aut ex scripto non scriptum\naliquid inducere per ratiocinationem, de qua post di-\ncemus. quacumque autem in re, quamvis leviter\nprobabili, scripto ipso se defenderit, cum aequitate\ncausa abundabit, necessario multum proficiet, ideo\nquod, si id, quo nititur adversariorum causa, subduxe-\nrit, omnem eius illam vim et acrimoniam lenierit ac\ndiluerit.\nLoci autem communes ceteris ex assumptionis parti-\nbus in utramque partem convenient. praeterea autem\neius, qui a scripto dicet: leges ex se, non ex eius,\nqui contra commiserit, utilitate spectari oportere et\nlegibus antiquius haberi nihil oportere. contra scrip-\ntum: leges in consilio scriptoris et utilitate com-\nmuni, non in verbis consistere; quam indignum sit\naequitatem litteris urgeri, quae voluntate eius, qui\nscripserit, defendatur.\nEx contrariis autem legibus controversia nascitur,\ncum inter se duae videntur leges aut plures discrepare,\nhoc modo: lex: qui tyrannum occiderit, olympio-\n\nnicarum praemia capito et quam volet sibi rem\na magistratu deposcito et magistratus ei con-\ncedito. et altera lex: tyranno occiso quinque eius\nproximos cognatione magistratus necato. Alexan-\ndrum, qui apud Pheraeos in Thessalia tyrannidem occu-\nparat, uxor sua, cui Thebe nomen fuit, noctu, cum si-\nmul cubaret, occidit. haec filium suum, quem ex ty-\nranno habebat, sibi in praemii loco deposcit. sunt qui\nex lege occidi puerum dicant oportere. res in iudicio est.\nIn hoc genere utramque in partem idem loci atque\neadem praecepta convenient, ideo quod uterque suam\nlegem confirmare, contrariam infirmare debebit.\npri-\nmum igitur leges oportet contendere considerando,\nutra lex ad maiores, hoc est ad utiliores, ad hone-\nstiores ac magis necessarias res pertineat; ex quo\nconficitur, ut, si leges duae aut si plures erunt, aut\nquotquot erunt, conservari non possint, quia discrepent\ninter se, sed ea maxime conservanda putetur, quae\nad maximas res pertinere videatur; deinde, utra lex\nposterius lata sit; nam postrema quaeque gravissima\nest; deinde, utra lex iubeat aliquid, utra permittat;\nnam id, quod imperatur, necessarium, illud, quod per-\nmittitur, voluntarium est; deinde, in utra lege, si non\noptemperatum sit,\npoena adiciatur aut in utra maior\n\npoena statuatur; nam maxime conservanda est ea,\nquae diligentissime sancta est; deinde, utra lex iubeat,\nutra vetet; nam saepe ea, quae vetat, quasi exceptione\nquadam corrigere videatur illam, quae iubet; deinde,\nutra lex de genere omni, utra de parte quadam; utra\ncommuniter in plures, utra in aliquam certam rem\nscripta videatur; nam quae in partem aliquam et quae\nin certam quandam rem scripta est, propius ad causam\naccedere videtur et ad iudicium magis pertinere; de-\ninde, ex lege utrum statim fieri necesse sit, utrum\nhabeat aliquam moram et sustentationem;\nnam id,\nquod statim faciendum sit, perfici prius oportet; de-\ninde operam dare, ut sua lex ipso scripto videatur\nniti, contraria autem aut per ambiguum aut per ratio-\ncinationem aut per definitionem induci, cum sanctius\net firmius id videatur esse, quod apertius scriptum\nsit; deinde suae legis ad scriptum ipsum sententiam\nquoque adiungere, contrariam legem item ad aliam\nsententiam transducere, ut, si fieri poterit, ne discrepare\nquidem videantur inter se; postremo facere, si causa\nfacultatem dabit, ut nostra ratione utraque lex con-\nservari videatur, adversariorum ratione altera sit ne-\ncessario neglegenda.\nLocos autem communes et, quos ipsa causa det,\nvidere oportebit et ex utilitatis et ex honestatis amplis-\nsimis partibus sumere demonstrantem per amplifica-\ntionem, ad utram potius legem accedere oporteat.\nEx ratiocinatione nascitur controversia, cum ex eo,\nquod uspiam est, ad id, quod nusquam scriptum\nest, venitur, hoc pacto: lex: si furiosus est, agna-\ntum gentiliumque in eo pecuniaque eius potestas\nesto. et lex: paterfamilias uti super familia pecu-\nniaque sua legassit, ita ius esto. et lex: si pater-\n\nfamilias intestato moritur, familia pecuniaque eius\nagnatum gentiliumque esto. Quidam iudicatus est pa-\nrentem occidisse et statim, quod effugiendi potestas non\nfuit, ligneae soleae in pedes inditae sunt; os autem ob-\nvolutum est folliculo et praeligatum; deinde est in car-\ncerem deductus, ut ibi esset tantisper, dum culleus, in\nquem coniectus in profluentem deferretur, compararetur.\ninterea quidam eius familiares in carcerem tabulas af-\nferunt et testes adducunt; heredes, quos ipse iubet,\nscribunt; tabulae obsignantur. de illo post suppli-\ncium sumitur. inter eos, qui heredes in tabulis scripti\nsunt, et inter agnatos de hereditate controversia est.\nHic certa lex, quae testamenti faciendi iis, qui in eo\nloco sint, adimat potestatem, nulla profertur. ex ce-\nteris legibus et quae hunc ipsum supplicio eiusmodi\nafficiunt et quae ad testamenti faciendi potestatem\npertinent, per ratiocinationem veniundum est ad eius-\nmodi rationem, ut quaeratur, habueritne testamenti fa-\nciendi potestatem.\nLocos autem communes in hoc genere argumentandi\nhos et huiusmodi quosdam esse arbitramur: primum\neius scripti, quod proferas, laudationem et confirma-\ntionem; deinde eius rei, qua de quaeratur, cum eo,\nde quo constet, collationem eiusmodi, ut id, de quo\nquaeritur, ei, de quo constet, simile esse videatur;\npostea admirationem per contentionem, qui fieri pos-\nsit, ut qui hoc aequum esse concedat, illud neget,\nquod aut aequius aut eodem sit in genere; deinde\nidcirco de hac re nihil esse scriptum, quod, cum de\nilla esset scriptum, de hac is, qui scribebat, dubita-\nturum neminem arbitratus sit; postea multis in le-\ngibus multa praeterita esse, quae idcirco praeterita\nnemo arbitretur, quod ex ceteris, de quibus scriptum\nsit, intellegi possint; deinde aequitas rei demon-\nstranda est, ut in iuridiciali absoluta.\nContra autem qui dicet, similitudinem infirmare de-\nbebit; quod faciet, si demonstrabit illud, quod confera-\ntur, diversum esse genere, natura, vi, magnitudine,\ntempore, loco, persona, opinione; si, quo in numero\nillud, quod per similitudinem afferetur, et quo in\nloco illud, cuius causa afferetur, haberi conveniat,\nostendetur; deinde, quid res cum re differat, demon-\nstrabitur, ut non idem videatur de utraque existimari\noportere.\nac, si ipse quoque poterit ratiocinationibus\nuti, isdem rationibus, quibus ante praedictum est, ute-\ntur; si non poterit, negabit oportere quicquam, nisi\nquod scriptum sit, considerare; multas de similibus\nrebus et in unam quamque rem tamen singulas esse\nleges; omnia posse inter se vel similia vel dissimilia\ndemonstrari.\nLoci communes: a ratiocinatione, oportere coniec-\ntura ex eo, quod scriptum sit, ad id, quod non sit\nscriptum, pervenire; et neminem posse omnes res per\nscripturam amplecti, sed eum commodissime scribere,\nqui curet, ut quaedam ex quibusdam intellegantur;\ncontra ratiocinationem huiusmodi: coniecturam divinationem esse et stulti scriptoris esse non posse om-\nnibus de rebus cavere, quibus velit.\nDefinitio est, cum in scripto verbum aliquod est\npositum, cuius de vi quaeritur, hoc modo: lex: qui\nin adversa tempestate navem reliquerint, omnia\namittunto; eorum navis et onera sunto, qui in\nnave remanserint. Duo quidam, cum iam in alto\nnavigarent, et cum eorum alterius navis, alterius onus\nesset, naufragum quendam natantem et manus ad se\ntendentem animum adverterunt; misericordia commoti\nnavem ad eum adplicarunt, hominem ad se sustulerunt.\npostea aliquanto ipsos quoque tempestas vehementius\niactare coepit, usque adeo, ut dominus navis, cum\nidem gubernator esset, in scapham confugeret et inde\nfuniculo, qui a puppi religatus scapham adnexam tra-\nhebat, navi, quod posset, moderaretur, ille autem,\ncuius merces erant, in gladium in navi ibidem in-\ncumberet. hic ille naufragus ad gubernaculum ac-\ncessit et navi, quod potuit, est opitulatus. sedatis\nautem fluctibus et tempestate iam commutata navis\nin portum pervehitur. ille autem, qui in gladium in-\ncubuerat, leviter saucius facile ex vulnere est recrea-\ntus. navem cum onere horum trium suam quisque esse\ndicit. Hic omnes scripto ad causam accedunt et ex\nnominis vi nascitur controversia. nam et relinquere\nnavem et remanere in navi, denique navis ipsa quid\nsit, definitionibus quaeretur. isdem autem ex locis om-\nnibus, quibus definitiva constitutio, tractabitur.\nNunc expositis iis argumentationibus, quae in iudi-\nciale causarum genus adcommodantur, deinceps in\ndeliberativum genus et demonstrativum argumentandi\nlocos et praecepta dabimus, non quo non in aliqua\nconstitutione omnis semper causa versetur, sed quia\nproprii tamen harum causarum quidam loci sunt, non\na constitutione separati, sed ad fines horum generum\naccommodati.\nnam placet in iudiciali genere finem\nesse aequitatem, hoc est partem quandam honestatis.\nin deliberativo autem Aristoteli placet utilitatem,\nnobis et honestatem et utilitatem, in demonstrativo\nhonestatem. quare in hoc quoque genere causae\nquaedam argumentationes communiter ac similiter\ntractabuntur, quaedam separatius ad finem, quo referri\nomnem orationem oportet, adiungentur. atque unius\ncuiusque constitutionis exemplum subponere non gra-\nvaremur, nisi illud videremus, quemadmodum res\nobscurae dicendo fierent apertiores, sic res apertas\nobscuriores fieri oratione.\nNunc ad deliberationis praecepta pergamus.\nRerum expetendarum tria genera sunt; par autem\nnumerus vitandarum ex contraria parte. nam est\nquiddam, quod sua vi nos adliciat ad sese, non emo-\nlumento captans aliquo, sed trahens sua dignitate,\nquod genus virtus, scientia, veritas. est aliud autem\nnon propter suam vim et naturam, sed propter fruc-\ntum atque utilitatem petendum; quod genus pecunia\nest. est porro quiddam ex horum partibus iunctum,\nquod et sua vi et dignitate nos inlectos ducit et prae\nse quandam gerit utilitatem, quo magis expetatur,\nut amicitia, bona existimatio.\natque ex his horum\ncontraria facile tacentibus nobis intellegentur. sed\nut expeditius ratio tradatur, ea, quae posuimus, brevi\nnominabuntur. nam, in primo genere quae sunt, ho-\nnesta appellabuntur; quae autem in secundo, utilia.\nhaec autem tertia, quia partem honestatis continent\net quia maior est vis honestatis, iuncta esse omnino\net duplici genere intelleguntur, sed in meliorem partem\nvocabuli conferantur et honesta nominentur. ex his\nillud conficitur, ut petendarum rerum partes sint ho-\nnestas et utilitas, vitandarum turpitudo et inutilitas.\nhis igitur duabus rebus res duae grandes sunt adtri-\nbutae, necessitudo et affectio; quarum altera ex vi,\naltera ex re et personis consideratur. de utraque post\napertius perscribemus; nunc honestatis rationes pri-\nmum explicemus.\nQuod aut totum aut aliqua ex parte propter se pe-\ntitur, honestum nominabimus. quare, cum eius duae\npartes sint, quarum altera simplex, altera iuncta sit,\nsimplicem prius consideremus. est igitur in eo genere\nomnes res una vi atque uno nomine amplexa virtus.\nnam virtus est animi habitus naturae modo atque\nrationi consentaneus. quamobrem omnibus eius par-\ntibus cognitis tota vis erit simplicis honestatis con-\nsiderata. habet igitur partes quattuor: prudentiam,\niustitiam, fortitudinem, temperantiam.\nPrudentia est rerum bonarum et malarum neutra-\nrumque scientia. partes eius: memoria, intellegentia,\nprovidentia. memoria est, per quam animus repetit\nilla, quae fuerunt; intellegentia, per quam ea perspicit, quae sunt; providentia, per quam futurum aliquid\nvidetur ante quam factum est.\nIustitia est habitus animi communi utilitate con-\nservata suam cuique tribuens dignitatem. eius initium\nest ab natura profectum; deinde quaedam in con-\nsuetudinem ex utilitatis ratione venerunt; postea res\net ab natura profectas et ab consuetudine probatas\nlegum metus et religio sanxit.\nnaturae ius est, quod\nnon opinio genuit, sed quaedam in natura vis insevit,\nut religionem, pietatem, gratiam, vindicationem, ob-\nservantiam, veritatem. religio est, quae superioris\ncuiusdam naturae, quam divinam vocant, curam caeri-\nmoniamque affert; pietas, per quam sanguine con-\niunctis patriaeque benivolum officium et diligens tri-\nbuitur cultus; gratia, in qua amicitiarum et officiorum\nalterius memoria et remunerandi voluntas continetur;\nvindicatio, per quam vis aut iniuria et omnino omne,\nquod obfuturum est, defendendo aut ulciscendo pro-\npulsatur; observantia, per quam homines aliqua digni-\ntate antecedentes cultu quodam et honore dignantur;\nveritas, per quam inmutata ea, quae sunt ante aut\nfuerunt aut futura sunt, dicuntur. consuetudine ius\nest, quod aut leviter a natura tractum aluit et maius\nfecit usus, ut religionem, aut si quid eorum, quae\nante diximus, ab natura profectum maius factum\npropter consuetudinem videmus, aut quod in morem\nvetustas vulgi adprobatione perduxit; quod genus pac-\ntum est, par, iudicatum. pactum est, quod inter ali-\nquos convenit; par, quod in omnes aequabile est; iudicatum, de quo alicuius aut aliquorum iam senten-\ntiis constitutum est. lege ius est, quod in eo scripto,\nquod populo expositum est, ut observet, continetur.\nFortitudo est considerata periculorum susceptio et\nlaborum perpessio. eius partes magnificentia, fidentia,\npatientia, perseverantia. magnificentia est rerum ma-\ngnarum et excelsarum cum animi ampla quadam et\nsplendida propositione cogitatio atque administratio;\nfidentia est, per quam magnis et honestis in rebus\nmultum ipse animus in se fiduciae certa cum spe con-\nlocavit; patientia est honestatis aut utilitatis causa\nrerum arduarum ac difficilium voluntaria ac diuturna\n\nperpessio; perseverantia est in ratione bene considerata\nstabilis et perpetua permansio.\nTemperantia est rationis in libidinem atque in alios\nnon rectos impetus animi firma et moderata domina-\ntio. eius partes continentia, clementia, modestia. con-\ntinentia est, per quam cupiditas consilii gubernatione\nregitur; clementia, per quam animi temere in odium\nalicuius * iniectionis concitati comitate retinentur;\nmodestia, per quam pudor honesti curam et stabilem\ncomparat auctoritatem. atque haec omnia propter\nse solum, ut nihil adiungatur emolumenti, petenda\nsunt. quod ut demonstretur, neque ad hoc nostrum\ninstitutum pertinet et a brevitate praecipiendi remo-\ntum est. propter se autem vitanda sunt non ea modo,\nquae his contraria sunt, ut fortitudini ignavia et\niustitiae iniustitia, verum etiam illa, quae propinqua\nvidentur et finitima esse, absunt autem longissume;\nquod genus fidentiae contrarium est diffidentia et ea\nre vitium est; audacia non contrarium, sed appositum\nest ac propinquum et tamen vitium est. sic uni cuique\nvirtuti finitimum vitium reperietur, aut certo iam no-\nmine appellatum, ut audacia, quae fidentiae, pertinacia,\nquae perseverantiae finitima est, superstitio, quae re-\nligioni propinqua est, aut sine ullo certo nomine.\nquae omnia item uti contraria rerum bonarum in re-\nbus vitandis reponentur.\nAc de eo quidem genere honestatis, quod omni ex\nparte propter se petitur, satis dictum est.\nnunc de\neo, in quo utilitas quoque adiungitur, quod tamen\nhonestum vocamus, dicendum videtur. sunt igitur\nmulta, quae nos cum dignitate tum quoque fructu\nsuo ducunt; quo in genere est gloria, dignitas, ampli-\ntudo, amicitia. gloria est frequens de aliquo fama\ncum laude; dignitas est alicuius honesta et cultu\net honore et verecundia digna auctoritas; ampli-\ntudo potentiae aut maiestatis aut aliquarum copiarum\nmagna abundantia; amicitia voluntas erga aliquem\nrerum bonarum illius ipsius causa, quem diligit, cum\neius pari voluntate.\nhic, quia de civilibus causis lo-\nquimur, fructus ad amicitiam adiungimus, ut eorum\nquoque causa petenda videatur, ne forte, qui nos de\nomni amicitia dicere existimant, reprehendere inci-\npiant. quamquam sunt qui propter utilitatem modo\npetendam putant amicitiam; sunt qui propter se so-\nlum; sunt qui propter se et utilitatem. quorum quid\nverissime constituatur, alius locus erit considerandi.\nnunc hoc sic ad usum oratorium relinquatur, utram-\nque propter rem amicitiam esse expetendam. ami-\ncitiarum autem ratio, quoniam partim sunt religioni-\nbus iunctae, partim non sunt, et quia partim veteres\nsunt, partim novae, partim ab illorum, partim ab\nnostro beneficio profectae, partim utiliores, partim\nminus utiles, ex causarum dignitatibus, ex temporum\nopportunitatibus, ex officiis, ex religionibus, ex vetu-\nstatibus habebitur.\nUtilitas autem aut in corpore posita est aut in\nextrariis rebus; quarum tamen rerum multo maxima\npars ad corporis commodum revertitur, ut in re pu-\nblica quaedam sunt, quae, ut sic dicam, ad corpus\npertinent civitatis, ut agri, portus, pecunia, classis,\nnautae, milites, socii, quibus rebus incolumitatem ac\nlibertatem retinent civitates, aliae vero, quae iam quid-\ndam magis amplum et minus necessarium conficiunt,\nut urbis egregia exornatio atque amplitudo, ut quae-\ndam excellens pecuniae magnitudo, amicitiarum ac\nsocietatum multitudo.\nquibus rebus non illud solum\nconficitur, ut salvae et incolumes, verum etiam, ut\namplae atque potentes sint civitates. quare utilitatis\nduae partes videntur esse, incolumitas et potentia. in-\ncolumitas est salutis rata atque integra conservatio;\npotentia est ad sua conservanda et alterius adtenuanda\nidonearum rerum facultas. atque in iis omnibus, quae\nante dicta sunt, quid fieri et quid facile fieri possit,\noportet considerare. facile id dicemus, quod sine\nmagno aut sine ullo labore, sumptu, molestia quam\nbrevissimo tempore confici potest; posse autem fieri,\nquod, quamquam laboris, sumptus, molestiae, longin-\nquitatis indiget atque aut omnes aut plurimas aut\nmaximas causas habet difficultatis, tamen his suscep-\ntis difficultatibus confieri atque ad exitum perduci\npotest.\nQuoniam ergo de honestate et de utilitate dixi-\nmus, nunc restat, ut de iis rebus, quas his adtributas\nesse dicebamus, necessitudine et affectione, perscriba-\nmus. puto igitur esse hanc necessitudinem, cui nulla\nvi resisti potest, quo ea setius id, quod facere pot-\nest, perficiat, quae neque mutari neque leniri potest.\natque, ut apertius hoc sit, exemplo licet vim rei,\nqualis et quanta sit, cognoscamus. uri posse flamma\nligneam materiam necesse est. corpus animal mortale\naliquo tempore interire necesse est; atque ita necesse,\nut vis postulat ea, quam modo describebamus, ne-\ncessitudinis. huiusmodi necessitudines cum in di-\ncendi rationes incident, recte necessitudines appella-\nbuntur;\nsin aliquae res accident difficiles, in illa su-\nperiore, possitne fieri, quaestione considerabimus. at-\nque etiam hoc mihi videor videre, esse quasdam cum\nadiunctione necessitudines, quasdam simplices et ab-\nsolutas. nam aliter dicere solemus: necesse est\nCasilinenses se dedere Hannibali; aliter autem: ne-\ncesse est Casilinum venire in Hannibalis potestatem.\nillic, in superiore, adiunctio est haec: nisi si malunt\nfame perire; si enim id malunt, non est necesse; hoc\ninferius non item, propterea quod, sive velint Casili-\nnenses se dedere sive famem perpeti atque ita perire,\nnecesse est Casilinum venire in Hannibalis potestatem.\nquid igitur haec perficere potest necessitudinis distri-\nbutio? prope dicam plurimum, cum locus necessi-\ntudinis videbitur incurrere. nam cum simplex erit\nnecessitudo,\nnihil erit quod multa dicamus, cum eam\n\nnulla ratione lenire possimus; cum autem ita necesse\nerit, si aliquid effugere aut adipisci velimus, tum\nadiunctio illa quid habeat utilitatis aut quid honestatis,\nerit considerandum. nam si velis attendere, ita tamen,\nut id quaeras, quod conveniat ad usum civitatis, re-\nperias nullam esse rem, quam facere necesse sit, nisi\npropter aliquam causam, quam adiunctionem nomi-\nnamus; pariter autem esse multas res necessitatis,\nad quas similis adiunctio non accedit; quod genus\nut homines mortales necesse est interire, sine ad-\niunctione; ut cibo utantur, non necesse est nisi cum\nilla exceptione extra quam si nolint fame perire.\nergo, ut dico, illud, quod adiungitur, semper, cuius-\nmodi sit, erit considerandum. nam omni tempore id\npertinebit, ut aut ad honestatem hoc modo expo-\nnenda necessitudo sit: necesse est, si honeste volu-\nmus vivere;\naut ad incolumitatem, hoc modo:\nne-\ncesse est, si incolumes volumus esse;\naut ad commoditatem, hoc modo:\nnecesse est, si sine incommodo\nvolumus vivere. ac summa quidem necessitudo vi-\ndetur esse honestatis; huic proxima incolumitatis;\ntertia ac levissima commoditatis; quae cum his num-\nquam poterit duabus contendere. hasce autem inter\nse saepe necesse est comparari, ut, quamquam praestet\nhonestas incolumitati, tamen, utri potissimum consu-\nlendum sit, deliberetur. cuius rei certum quoddam\npraescriptum videtur in perpetuum dari posse. nam,\nqua in re fieri poterit, ut, cum incolumitati consulueri-\nmus, quod sit in praesentia de honestate delibatum,\nvirtute aliquando et industria recuperetur, incolumita-\ntis ratio videbitur habenda; cum autem id non poterit,\nhonestatis. ita in huiusmodi quoque re, cum inco-\nlumitati videbimur consulere, vere poterimus dicere\nnos honestatis rationem habere, quoniam sine inco-\nlumitate eam nullo tempore possumus adipisci. qua\nin re vel concedere alteri vel ad condicionem alterius\ndescendere vel in praesentia quiescere atque aliud tem-\npus exspectare oportebit, modo illud adtendatur, di-\ngnane causa videatur ea, quae ad utilitatem pertine-\nbit, quare de magnificentia aut de honestate quiddam\nderogetur. atque in hoc loco mihi caput illud vide-\ntur esse, ut quaeramus, quid sit illud, quod si adi-\npisci aut effugere velimus, aliqua res nobis sit ne-\ncessaria, hoc est, quae sit adiunctio, ut proinde, uti\nquaeque res erit, elaboremus et gravissimam quamque\ncausam vehementissime necessariam iudicemus.\nAffectio est quaedam ex tempore aut ex nego-\ntiorum eventu aut administratione aut hominum studio commutatio rerum, ut non tales, quales ante ha-\nbitae sint aut plerumque haberi soleant, habendae\nvideantur esse; ut ad hostes transire turpe videatur\nesse, at non illo animo, quo Ulixes transiit; et pe-\ncuniam in mare deicere inutile, at non eo consilio,\nquo Aristippus fecit. sunt igitur res quaedam ex\ntempore et ex consilio, non ex sua natura conside-\nrandae; quibus in omnibus, quid tempora petant, quid\npersonis dignum sit, considerandum est et non quid,\nsed quo quidque animo, quicum, quo tempore, quam-\ndiu fiat, attendendum est. his ex partibus ad senten-\ntiam dicendam locos sumi oportere arbitramur.\nLaudes autem et vituperationes ex iis locis sumentur,\nqui loci personis sunt adtributi, de quibus ante dic-\ntum est. sin distributius tractare qui volet, partiatur\nin animum et corpus et extraneas res licebit. animi\nest virtus, cuius de partibus paulo ante dictum est;\ncorporis valetudo, dignitas, vires, velocitas; extraneae\nhonos, pecunia, adfinitas, genus, amici, patria, poten-\ntia, cetera, quae simili esse in genere intellegentur.\natque in his id, quod in omnia, valere oportebit; con-\ntraria quoque, quae et qualia sint, intellegentur. vi-\ndere autem in laudando et in vituperando oportebit\nnon tam, quae in corpore aut in extraneis rebus ha-\nbuerit is, de quo agetur, quam quo pacto his rebus\nusus sit. nam fortunam quidem et laudare stultitia\net vituperare superbia est, animi autem et laus ho-\nnesta et vituperatio vehemens est.\nNunc quoniam omne in causae genus argumentan-\ndi ratio tradita est, de inventione, prima ac maxima\nparte rhetoricae, satis dictum videtur. quare, quoniam\net una pars ad exitum hoc ac superiore libro per-\nducta est et hic liber non parum continet litterarum,\nquae restant, in reliquis dicemus.\n","locs":[{"loc":"urn:cts:latinLit:phi0474.phi036:1.1","start":0,"length":1199},{"loc":"urn:cts:latinLit:phi0474.phi036:1.2","start":1199,"length":1326},{"loc":"urn:cts:latinLit:phi0474.phi036:1.3","start":2525,"length":1164},{"loc":"urn:cts:latinLit:phi0474.phi036:1.4","start":3689,"length":1490},{"loc":"urn:cts:latinLit:phi0474.phi036:1.5","start":5179,"length":1846},{"loc":"urn:cts:latinLit:phi0474.phi036:1.6","start":7025,"length":911},{"loc":"urn:cts:latinLit:phi0474.phi036:1.7","start":7936,"length":1082},{"loc":"urn:cts:latinLit:phi0474.phi036:1.8","start":9018,"length":1614},{"loc":"urn:cts:latinLit:phi0474.phi036:1.9","start":10632,"length":1138},{"loc":"urn:cts:latinLit:phi0474.phi036:1.10","start":11770,"length":1136},{"loc":"urn:cts:latinLit:phi0474.phi036:1.11","start":12906,"length":1019},{"loc":"urn:cts:latinLit:phi0474.phi036:1.12","start":13925,"length":1552},{"loc":"urn:cts:latinLit:phi0474.phi036:1.13","start":15477,"length":1228},{"loc":"urn:cts:latinLit:phi0474.phi036:1.14","start":16705,"length":1145},{"loc":"urn:cts:latinLit:phi0474.phi036:1.15","start":17850,"length":1372},{"loc":"urn:cts:latinLit:phi0474.phi036:1.16","start":19222,"length":934},{"loc":"urn:cts:latinLit:phi0474.phi036:1.17","start":20156,"length":1344},{"loc":"urn:cts:latinLit:phi0474.phi036:1.18","start":21500,"length":1601},{"loc":"urn:cts:latinLit:phi0474.phi036:1.19","start":23101,"length":1472},{"loc":"urn:cts:latinLit:phi0474.phi036:1.20","start":24573,"length":1171},{"loc":"urn:cts:latinLit:phi0474.phi036:1.21","start":25744,"length":1144},{"loc":"urn:cts:latinLit:phi0474.phi036:1.22","start":26888,"length":1220},{"loc":"urn:cts:latinLit:phi0474.phi036:1.23","start":28108,"length":1165},{"loc":"urn:cts:latinLit:phi0474.phi036:1.24","start":29273,"length":948},{"loc":"urn:cts:latinLit:phi0474.phi036:1.25","start":30221,"length":1864},{"loc":"urn:cts:latinLit:phi0474.phi036:1.26","start":32085,"length":1050},{"loc":"urn:cts:latinLit:phi0474.phi036:1.27","start":33135,"length":1755},{"loc":"urn:cts:latinLit:phi0474.phi036:1.28","start":34890,"length":1395},{"loc":"urn:cts:latinLit:phi0474.phi036:1.29","start":36285,"length":1149},{"loc":"urn:cts:latinLit:phi0474.phi036:1.30","start":37434,"length":1400},{"loc":"urn:cts:latinLit:phi0474.phi036:1.31","start":38834,"length":1095},{"loc":"urn:cts:latinLit:phi0474.phi036:1.32","start":39929,"length":1368},{"loc":"urn:cts:latinLit:phi0474.phi036:1.33","start":41297,"length":1936},{"loc":"urn:cts:latinLit:phi0474.phi036:1.34","start":43233,"length":825},{"loc":"urn:cts:latinLit:phi0474.phi036:1.35","start":44058,"length":1520},{"loc":"urn:cts:latinLit:phi0474.phi036:1.36","start":45578,"length":955},{"loc":"urn:cts:latinLit:phi0474.phi036:1.37","start":46533,"length":666},{"loc":"urn:cts:latinLit:phi0474.phi036:1.38","start":47199,"length":550},{"loc":"urn:cts:latinLit:phi0474.phi036:1.39","start":47749,"length":1051},{"loc":"urn:cts:latinLit:phi0474.phi036:1.40","start":48800,"length":812},{"loc":"urn:cts:latinLit:phi0474.phi036:1.41","start":49612,"length":847},{"loc":"urn:cts:latinLit:phi0474.phi036:1.42","start":50459,"length":743},{"loc":"urn:cts:latinLit:phi0474.phi036:1.43","start":51202,"length":946},{"loc":"urn:cts:latinLit:phi0474.phi036:1.44","start":52148,"length":539},{"loc":"urn:cts:latinLit:phi0474.phi036:1.45","start":52687,"length":1162},{"loc":"urn:cts:latinLit:phi0474.phi036:1.46","start":53849,"length":738},{"loc":"urn:cts:latinLit:phi0474.phi036:1.47","start":54587,"length":601},{"loc":"urn:cts:latinLit:phi0474.phi036:1.48","start":55188,"length":1009},{"loc":"urn:cts:latinLit:phi0474.phi036:1.49","start":56197,"length":1010},{"loc":"urn:cts:latinLit:phi0474.phi036:1.50","start":57207,"length":471},{"loc":"urn:cts:latinLit:phi0474.phi036:1.51","start":57678,"length":800},{"loc":"urn:cts:latinLit:phi0474.phi036:1.52","start":58478,"length":1088},{"loc":"urn:cts:latinLit:phi0474.phi036:1.53","start":59566,"length":844},{"loc":"urn:cts:latinLit:phi0474.phi036:1.54","start":60410,"length":991},{"loc":"urn:cts:latinLit:phi0474.phi036:1.55","start":61401,"length":747},{"loc":"urn:cts:latinLit:phi0474.phi036:1.56","start":62148,"length":833},{"loc":"urn:cts:latinLit:phi0474.phi036:1.57","start":62981,"length":660},{"loc":"urn:cts:latinLit:phi0474.phi036:1.58","start":63641,"length":739},{"loc":"urn:cts:latinLit:phi0474.phi036:1.59","start":64380,"length":1238},{"loc":"urn:cts:latinLit:phi0474.phi036:1.60","start":65618,"length":800},{"loc":"urn:cts:latinLit:phi0474.phi036:1.61","start":66418,"length":676},{"loc":"urn:cts:latinLit:phi0474.phi036:1.62","start":67094,"length":775},{"loc":"urn:cts:latinLit:phi0474.phi036:1.63","start":67869,"length":664},{"loc":"urn:cts:latinLit:phi0474.phi036:1.64","start":68533,"length":519},{"loc":"urn:cts:latinLit:phi0474.phi036:1.65","start":69052,"length":785},{"loc":"urn:cts:latinLit:phi0474.phi036:1.66","start":69837,"length":796},{"loc":"urn:cts:latinLit:phi0474.phi036:1.67","start":70633,"length":702},{"loc":"urn:cts:latinLit:phi0474.phi036:1.68","start":71335,"length":1194},{"loc":"urn:cts:latinLit:phi0474.phi036:1.69","start":72529,"length":897},{"loc":"urn:cts:latinLit:phi0474.phi036:1.70","start":73426,"length":1169},{"loc":"urn:cts:latinLit:phi0474.phi036:1.71","start":74595,"length":498},{"loc":"urn:cts:latinLit:phi0474.phi036:1.72","start":75093,"length":738},{"loc":"urn:cts:latinLit:phi0474.phi036:1.73","start":75831,"length":906},{"loc":"urn:cts:latinLit:phi0474.phi036:1.74","start":76737,"length":653},{"loc":"urn:cts:latinLit:phi0474.phi036:1.75","start":77390,"length":634},{"loc":"urn:cts:latinLit:phi0474.phi036:1.76","start":78024,"length":695},{"loc":"urn:cts:latinLit:phi0474.phi036:1.77","start":78719,"length":512},{"loc":"urn:cts:latinLit:phi0474.phi036:1.78","start":79231,"length":703},{"loc":"urn:cts:latinLit:phi0474.phi036:1.79","start":79934,"length":887},{"loc":"urn:cts:latinLit:phi0474.phi036:1.80","start":80821,"length":777},{"loc":"urn:cts:latinLit:phi0474.phi036:1.81","start":81598,"length":678},{"loc":"urn:cts:latinLit:phi0474.phi036:1.82","start":82276,"length":1371},{"loc":"urn:cts:latinLit:phi0474.phi036:1.83","start":83647,"length":1038},{"loc":"urn:cts:latinLit:phi0474.phi036:1.84","start":84685,"length":667},{"loc":"urn:cts:latinLit:phi0474.phi036:1.85","start":85352,"length":558},{"loc":"urn:cts:latinLit:phi0474.phi036:1.86","start":85910,"length":995},{"loc":"urn:cts:latinLit:phi0474.phi036:1.87","start":86905,"length":440},{"loc":"urn:cts:latinLit:phi0474.phi036:1.88","start":87345,"length":1215},{"loc":"urn:cts:latinLit:phi0474.phi036:1.89","start":88560,"length":827},{"loc":"urn:cts:latinLit:phi0474.phi036:1.90","start":89387,"length":774},{"loc":"urn:cts:latinLit:phi0474.phi036:1.91","start":90161,"length":1091},{"loc":"urn:cts:latinLit:phi0474.phi036:1.92","start":91252,"length":623},{"loc":"urn:cts:latinLit:phi0474.phi036:1.93","start":91875,"length":553},{"loc":"urn:cts:latinLit:phi0474.phi036:1.94","start":92428,"length":932},{"loc":"urn:cts:latinLit:phi0474.phi036:1.95","start":93360,"length":749},{"loc":"urn:cts:latinLit:phi0474.phi036:1.96","start":94109,"length":476},{"loc":"urn:cts:latinLit:phi0474.phi036:1.97","start":94585,"length":845},{"loc":"urn:cts:latinLit:phi0474.phi036:1.98","start":95430,"length":1014},{"loc":"urn:cts:latinLit:phi0474.phi036:1.99","start":96444,"length":1016},{"loc":"urn:cts:latinLit:phi0474.phi036:1.100","start":97460,"length":1032},{"loc":"urn:cts:latinLit:phi0474.phi036:1.101","start":98492,"length":929},{"loc":"urn:cts:latinLit:phi0474.phi036:1.102","start":99421,"length":759},{"loc":"urn:cts:latinLit:phi0474.phi036:1.103","start":100180,"length":866},{"loc":"urn:cts:latinLit:phi0474.phi036:1.104","start":101046,"length":807},{"loc":"urn:cts:latinLit:phi0474.phi036:1.105","start":101853,"length":544},{"loc":"urn:cts:latinLit:phi0474.phi036:1.106","start":102397,"length":504},{"loc":"urn:cts:latinLit:phi0474.phi036:1.107","start":102901,"length":776},{"loc":"urn:cts:latinLit:phi0474.phi036:1.108","start":103677,"length":707},{"loc":"urn:cts:latinLit:phi0474.phi036:1.109","start":104384,"length":1694},{"loc":"urn:cts:latinLit:phi0474.phi036:2.1","start":106078,"length":796},{"loc":"urn:cts:latinLit:phi0474.phi036:2.2","start":106874,"length":762},{"loc":"urn:cts:latinLit:phi0474.phi036:2.3","start":107636,"length":617},{"loc":"urn:cts:latinLit:phi0474.phi036:2.4","start":108253,"length":684},{"loc":"urn:cts:latinLit:phi0474.phi036:2.5","start":108937,"length":715},{"loc":"urn:cts:latinLit:phi0474.phi036:2.6","start":109652,"length":476},{"loc":"urn:cts:latinLit:phi0474.phi036:2.7","start":110128,"length":587},{"loc":"urn:cts:latinLit:phi0474.phi036:2.8","start":110715,"length":657},{"loc":"urn:cts:latinLit:phi0474.phi036:2.9","start":111372,"length":449},{"loc":"urn:cts:latinLit:phi0474.phi036:2.10","start":111821,"length":509},{"loc":"urn:cts:latinLit:phi0474.phi036:2.11","start":112330,"length":814},{"loc":"urn:cts:latinLit:phi0474.phi036:2.12","start":113144,"length":667},{"loc":"urn:cts:latinLit:phi0474.phi036:2.13","start":113811,"length":556},{"loc":"urn:cts:latinLit:phi0474.phi036:2.14","start":114367,"length":974},{"loc":"urn:cts:latinLit:phi0474.phi036:2.15","start":115341,"length":532},{"loc":"urn:cts:latinLit:phi0474.phi036:2.16","start":115873,"length":440},{"loc":"urn:cts:latinLit:phi0474.phi036:2.17","start":116313,"length":378},{"loc":"urn:cts:latinLit:phi0474.phi036:2.18","start":116691,"length":735},{"loc":"urn:cts:latinLit:phi0474.phi036:2.19","start":117426,"length":667},{"loc":"urn:cts:latinLit:phi0474.phi036:2.20","start":118093,"length":507},{"loc":"urn:cts:latinLit:phi0474.phi036:2.21","start":118600,"length":592},{"loc":"urn:cts:latinLit:phi0474.phi036:2.22","start":119192,"length":303},{"loc":"urn:cts:latinLit:phi0474.phi036:2.23","start":119495,"length":598},{"loc":"urn:cts:latinLit:phi0474.phi036:2.24","start":120093,"length":814},{"loc":"urn:cts:latinLit:phi0474.phi036:2.25","start":120907,"length":718},{"loc":"urn:cts:latinLit:phi0474.phi036:2.26","start":121625,"length":350},{"loc":"urn:cts:latinLit:phi0474.phi036:2.27","start":121975,"length":580},{"loc":"urn:cts:latinLit:phi0474.phi036:2.28","start":122555,"length":594},{"loc":"urn:cts:latinLit:phi0474.phi036:2.29","start":123149,"length":537},{"loc":"urn:cts:latinLit:phi0474.phi036:2.30","start":123686,"length":757},{"loc":"urn:cts:latinLit:phi0474.phi036:2.31","start":124443,"length":498},{"loc":"urn:cts:latinLit:phi0474.phi036:2.32","start":124941,"length":925},{"loc":"urn:cts:latinLit:phi0474.phi036:2.33","start":125866,"length":628},{"loc":"urn:cts:latinLit:phi0474.phi036:2.34","start":126494,"length":735},{"loc":"urn:cts:latinLit:phi0474.phi036:2.35","start":127229,"length":682},{"loc":"urn:cts:latinLit:phi0474.phi036:2.36","start":127911,"length":827},{"loc":"urn:cts:latinLit:phi0474.phi036:2.37","start":128738,"length":613},{"loc":"urn:cts:latinLit:phi0474.phi036:2.38","start":129351,"length":415},{"loc":"urn:cts:latinLit:phi0474.phi036:2.39","start":129766,"length":474},{"loc":"urn:cts:latinLit:phi0474.phi036:2.40","start":130240,"length":520},{"loc":"urn:cts:latinLit:phi0474.phi036:2.41","start":130760,"length":418},{"loc":"urn:cts:latinLit:phi0474.phi036:2.42","start":131178,"length":692},{"loc":"urn:cts:latinLit:phi0474.phi036:2.43","start":131870,"length":696},{"loc":"urn:cts:latinLit:phi0474.phi036:2.44","start":132566,"length":806},{"loc":"urn:cts:latinLit:phi0474.phi036:2.45","start":133372,"length":1047},{"loc":"urn:cts:latinLit:phi0474.phi036:2.46","start":134419,"length":586},{"loc":"urn:cts:latinLit:phi0474.phi036:2.47","start":135005,"length":666},{"loc":"urn:cts:latinLit:phi0474.phi036:2.48","start":135671,"length":622},{"loc":"urn:cts:latinLit:phi0474.phi036:2.49","start":136293,"length":520},{"loc":"urn:cts:latinLit:phi0474.phi036:2.50","start":136813,"length":895},{"loc":"urn:cts:latinLit:phi0474.phi036:2.51","start":137708,"length":699},{"loc":"urn:cts:latinLit:phi0474.phi036:2.52","start":138407,"length":971},{"loc":"urn:cts:latinLit:phi0474.phi036:2.53","start":139378,"length":1091},{"loc":"urn:cts:latinLit:phi0474.phi036:2.54","start":140469,"length":650},{"loc":"urn:cts:latinLit:phi0474.phi036:2.55","start":141119,"length":805},{"loc":"urn:cts:latinLit:phi0474.phi036:2.56","start":141924,"length":812},{"loc":"urn:cts:latinLit:phi0474.phi036:2.57","start":142736,"length":628},{"loc":"urn:cts:latinLit:phi0474.phi036:2.58","start":143364,"length":920},{"loc":"urn:cts:latinLit:phi0474.phi036:2.59","start":144284,"length":687},{"loc":"urn:cts:latinLit:phi0474.phi036:2.60","start":144971,"length":708},{"loc":"urn:cts:latinLit:phi0474.phi036:2.61","start":145679,"length":891},{"loc":"urn:cts:latinLit:phi0474.phi036:2.62","start":146570,"length":1278},{"loc":"urn:cts:latinLit:phi0474.phi036:2.63","start":147848,"length":515},{"loc":"urn:cts:latinLit:phi0474.phi036:2.64","start":148363,"length":705},{"loc":"urn:cts:latinLit:phi0474.phi036:2.65","start":149068,"length":518},{"loc":"urn:cts:latinLit:phi0474.phi036:2.66","start":149586,"length":648},{"loc":"urn:cts:latinLit:phi0474.phi036:2.67","start":150234,"length":547},{"loc":"urn:cts:latinLit:phi0474.phi036:2.68","start":150781,"length":1020},{"loc":"urn:cts:latinLit:phi0474.phi036:2.69","start":151801,"length":712},{"loc":"urn:cts:latinLit:phi0474.phi036:2.70","start":152513,"length":851},{"loc":"urn:cts:latinLit:phi0474.phi036:2.71","start":153364,"length":474},{"loc":"urn:cts:latinLit:phi0474.phi036:2.72","start":153838,"length":369},{"loc":"urn:cts:latinLit:phi0474.phi036:2.73","start":154207,"length":695},{"loc":"urn:cts:latinLit:phi0474.phi036:2.74","start":154902,"length":1078},{"loc":"urn:cts:latinLit:phi0474.phi036:2.75","start":155980,"length":1027},{"loc":"urn:cts:latinLit:phi0474.phi036:2.76","start":157007,"length":756},{"loc":"urn:cts:latinLit:phi0474.phi036:2.77","start":157763,"length":625},{"loc":"urn:cts:latinLit:phi0474.phi036:2.78","start":158388,"length":564},{"loc":"urn:cts:latinLit:phi0474.phi036:2.79","start":158952,"length":653},{"loc":"urn:cts:latinLit:phi0474.phi036:2.80","start":159605,"length":644},{"loc":"urn:cts:latinLit:phi0474.phi036:2.81","start":160249,"length":667},{"loc":"urn:cts:latinLit:phi0474.phi036:2.82","start":160916,"length":885},{"loc":"urn:cts:latinLit:phi0474.phi036:2.83","start":161801,"length":589},{"loc":"urn:cts:latinLit:phi0474.phi036:2.84","start":162390,"length":631},{"loc":"urn:cts:latinLit:phi0474.phi036:2.85","start":163021,"length":522},{"loc":"urn:cts:latinLit:phi0474.phi036:2.86","start":163543,"length":609},{"loc":"urn:cts:latinLit:phi0474.phi036:2.87","start":164152,"length":875},{"loc":"urn:cts:latinLit:phi0474.phi036:2.88","start":165027,"length":528},{"loc":"urn:cts:latinLit:phi0474.phi036:2.89","start":165555,"length":454},{"loc":"urn:cts:latinLit:phi0474.phi036:2.90","start":166009,"length":752},{"loc":"urn:cts:latinLit:phi0474.phi036:2.91","start":166761,"length":690},{"loc":"urn:cts:latinLit:phi0474.phi036:2.92","start":167451,"length":859},{"loc":"urn:cts:latinLit:phi0474.phi036:2.93","start":168310,"length":564},{"loc":"urn:cts:latinLit:phi0474.phi036:2.94","start":168874,"length":696},{"loc":"urn:cts:latinLit:phi0474.phi036:2.95","start":169570,"length":751},{"loc":"urn:cts:latinLit:phi0474.phi036:2.96","start":170321,"length":477},{"loc":"urn:cts:latinLit:phi0474.phi036:2.97","start":170798,"length":637},{"loc":"urn:cts:latinLit:phi0474.phi036:2.98","start":171435,"length":703},{"loc":"urn:cts:latinLit:phi0474.phi036:2.99","start":172138,"length":918},{"loc":"urn:cts:latinLit:phi0474.phi036:2.100","start":173056,"length":793},{"loc":"urn:cts:latinLit:phi0474.phi036:2.101","start":173849,"length":617},{"loc":"urn:cts:latinLit:phi0474.phi036:2.102","start":174466,"length":614},{"loc":"urn:cts:latinLit:phi0474.phi036:2.103","start":175080,"length":397},{"loc":"urn:cts:latinLit:phi0474.phi036:2.104","start":175477,"length":879},{"loc":"urn:cts:latinLit:phi0474.phi036:2.105","start":176356,"length":645},{"loc":"urn:cts:latinLit:phi0474.phi036:2.106","start":177001,"length":634},{"loc":"urn:cts:latinLit:phi0474.phi036:2.107","start":177635,"length":767},{"loc":"urn:cts:latinLit:phi0474.phi036:2.108","start":178402,"length":598},{"loc":"urn:cts:latinLit:phi0474.phi036:2.109","start":179000,"length":754},{"loc":"urn:cts:latinLit:phi0474.phi036:2.110","start":179754,"length":891},{"loc":"urn:cts:latinLit:phi0474.phi036:2.111","start":180645,"length":727},{"loc":"urn:cts:latinLit:phi0474.phi036:2.112","start":181372,"length":709},{"loc":"urn:cts:latinLit:phi0474.phi036:2.113","start":182081,"length":892},{"loc":"urn:cts:latinLit:phi0474.phi036:2.114","start":182973,"length":793},{"loc":"urn:cts:latinLit:phi0474.phi036:2.115","start":183766,"length":682},{"loc":"urn:cts:latinLit:phi0474.phi036:2.116","start":184448,"length":857},{"loc":"urn:cts:latinLit:phi0474.phi036:2.117","start":185305,"length":803},{"loc":"urn:cts:latinLit:phi0474.phi036:2.118","start":186108,"length":700},{"loc":"urn:cts:latinLit:phi0474.phi036:2.119","start":186808,"length":491},{"loc":"urn:cts:latinLit:phi0474.phi036:2.120","start":187299,"length":483},{"loc":"urn:cts:latinLit:phi0474.phi036:2.121","start":187782,"length":715},{"loc":"urn:cts:latinLit:phi0474.phi036:2.122","start":188497,"length":609},{"loc":"urn:cts:latinLit:phi0474.phi036:2.123","start":189106,"length":701},{"loc":"urn:cts:latinLit:phi0474.phi036:2.124","start":189807,"length":680},{"loc":"urn:cts:latinLit:phi0474.phi036:2.125","start":190487,"length":845},{"loc":"urn:cts:latinLit:phi0474.phi036:2.126","start":191332,"length":582},{"loc":"urn:cts:latinLit:phi0474.phi036:2.127","start":191914,"length":450},{"loc":"urn:cts:latinLit:phi0474.phi036:2.128","start":192364,"length":832},{"loc":"urn:cts:latinLit:phi0474.phi036:2.129","start":193196,"length":361},{"loc":"urn:cts:latinLit:phi0474.phi036:2.130","start":193557,"length":678},{"loc":"urn:cts:latinLit:phi0474.phi036:2.131","start":194235,"length":764},{"loc":"urn:cts:latinLit:phi0474.phi036:2.132","start":194999,"length":858},{"loc":"urn:cts:latinLit:phi0474.phi036:2.133","start":195857,"length":390},{"loc":"urn:cts:latinLit:phi0474.phi036:2.134","start":196247,"length":957},{"loc":"urn:cts:latinLit:phi0474.phi036:2.135","start":197204,"length":686},{"loc":"urn:cts:latinLit:phi0474.phi036:2.136","start":197890,"length":515},{"loc":"urn:cts:latinLit:phi0474.phi036:2.137","start":198405,"length":564},{"loc":"urn:cts:latinLit:phi0474.phi036:2.138","start":198969,"length":575},{"loc":"urn:cts:latinLit:phi0474.phi036:2.139","start":199544,"length":639},{"loc":"urn:cts:latinLit:phi0474.phi036:2.140","start":200183,"length":620},{"loc":"urn:cts:latinLit:phi0474.phi036:2.141","start":200803,"length":955},{"loc":"urn:cts:latinLit:phi0474.phi036:2.142","start":201758,"length":575},{"loc":"urn:cts:latinLit:phi0474.phi036:2.143","start":202333,"length":710},{"loc":"urn:cts:latinLit:phi0474.phi036:2.144","start":203043,"length":769},{"loc":"urn:cts:latinLit:phi0474.phi036:2.145","start":203812,"length":605},{"loc":"urn:cts:latinLit:phi0474.phi036:2.146","start":204417,"length":600},{"loc":"urn:cts:latinLit:phi0474.phi036:2.147","start":205017,"length":820},{"loc":"urn:cts:latinLit:phi0474.phi036:2.148","start":205837,"length":357},{"loc":"urn:cts:latinLit:phi0474.phi036:2.149","start":206194,"length":947},{"loc":"urn:cts:latinLit:phi0474.phi036:2.150","start":207141,"length":567},{"loc":"urn:cts:latinLit:phi0474.phi036:2.151","start":207708,"length":683},{"loc":"urn:cts:latinLit:phi0474.phi036:2.152","start":208391,"length":578},{"loc":"urn:cts:latinLit:phi0474.phi036:2.153","start":208969,"length":588},{"loc":"urn:cts:latinLit:phi0474.phi036:2.154","start":209557,"length":881},{"loc":"urn:cts:latinLit:phi0474.phi036:2.155","start":210438,"length":370},{"loc":"urn:cts:latinLit:phi0474.phi036:2.156","start":210808,"length":615},{"loc":"urn:cts:latinLit:phi0474.phi036:2.157","start":211423,"length":538},{"loc":"urn:cts:latinLit:phi0474.phi036:2.158","start":211961,"length":781},{"loc":"urn:cts:latinLit:phi0474.phi036:2.159","start":212742,"length":503},{"loc":"urn:cts:latinLit:phi0474.phi036:2.160","start":213245,"length":576},{"loc":"urn:cts:latinLit:phi0474.phi036:2.161","start":213821,"length":656},{"loc":"urn:cts:latinLit:phi0474.phi036:2.162","start":214477,"length":620},{"loc":"urn:cts:latinLit:phi0474.phi036:2.163","start":215097,"length":564},{"loc":"urn:cts:latinLit:phi0474.phi036:2.164","start":215661,"length":572},{"loc":"urn:cts:latinLit:phi0474.phi036:2.165","start":216233,"length":758},{"loc":"urn:cts:latinLit:phi0474.phi036:2.166","start":216991,"length":535},{"loc":"urn:cts:latinLit:phi0474.phi036:2.167","start":217526,"length":446},{"loc":"urn:cts:latinLit:phi0474.phi036:2.168","start":217972,"length":925},{"loc":"urn:cts:latinLit:phi0474.phi036:2.169","start":218897,"length":782},{"loc":"urn:cts:latinLit:phi0474.phi036:2.170","start":219679,"length":694},{"loc":"urn:cts:latinLit:phi0474.phi036:2.171","start":220373,"length":803},{"loc":"urn:cts:latinLit:phi0474.phi036:2.172","start":221176,"length":669},{"loc":"urn:cts:latinLit:phi0474.phi036:2.173","start":221845,"length":452},{"loc":"urn:cts:latinLit:phi0474.phi036:2.174","start":222297,"length":845},{"loc":"urn:cts:latinLit:phi0474.phi036:2.175","start":223142,"length":469},{"loc":"urn:cts:latinLit:phi0474.phi036:2.176","start":223611,"length":709},{"loc":"urn:cts:latinLit:phi0474.phi036:2.177","start":224320,"length":437},{"loc":"urn:cts:latinLit:phi0474.phi036:2.178","start":224757,"length":695}]}
{"id":"urn:cts:latinLit:phi0474.phi037.perseus-lat1","text":"Cogitanti mihi saepe numero et memoria vetera repetenti\nperbeati fuisse, Quinte frater, illi videri solent, qui in\noptima re publica, cum et honoribus et rerum gestarum\ngloria florerent, eum vitae cursum tenere potuerunt, ut vel in\nnegotio sine periculo vel in otio cum dignitate esse possent;\nac fuit cum mihi quoque initium requiescendi atque animum\nad utriusque nostrum praeclara studia referendi\nfore iustum et prope ab omnibus concessum arbitrarer, si\ninfinitus forensium rerum labor et ambitionis occupatio\ndecursu honorum, etiam aetatis flexu constitisset.\nQuam\nspem cogitationum et consiliorum meorum cum graves\ncommunium temporum tum varii nostri casus fefellerunt;\nnam qui locus quietis et tranquillitatis plenissimus fore\nvidebatur, in eo maximae moles molestiarum et turbulentissimae\ntempestates exstiterunt; neque vero nobis cupientibus\natque exoptantibus fructus oti datus est ad eas artis,\nquibus a pueris dediti fuimus, celebrandas inter nosque\nrecolendas.\nNam prima aetate incidimus in ipsam perturbationem\ndisciplinae veteris, et consulatu devenimus in\nmedium rerum omnium certamen atque discrimen, et hoc\ntempus omne post consulatum obiecimus eis fluctibus, qui\nper nos a communi peste depulsi in nosmet ipsos redundarent.\nSed tamen in his vel asperitatibus rerum vel angustiis\ntemporis obsequar studiis nostris et quantum mihi vel fraus\ninimicorum vel causae amicorum vel res publica tribuet\noti, ad scribendum potissimum conferam; tibi vero, frater,\nneque hortanti deero neque roganti, nam neque auctoritate\nquisquam apud me plus valere te potest neque voluntate.\nAc mihi repetenda est veteris cuiusdam memoriae non sane\nsatis explicata recordatio, sed, ut arbitror, apta ad id, quod\nrequiris, ut cognoscas quae viri omnium eloquentissimi\nclarissimique senserint de omni ratione dicendi.\nVis enim,\nut mihi saepe dixisti, quoniam, quae pueris aut adulescentulis\nnobis ex commentariolis nostris incohata ac rudia\nexciderunt, vix sunt hac aetate digna et hoc usu, quem ex\ncausis, quas diximus, tot tantisque consecuti sumus, aliquid\neisdem de rebus politius a nobis perfectiusque proferri;\nsolesque non numquam hac de re a me in disputationibus\nnostris dissentire, quod ego eruditissimorum hominum\nartibus eloquentiam contineri statuam, tu autem illam ab\nelegantia doctrinae segregandam putes et in quodam ingeni\natque exercitationis genere ponendam.\nAc mihi quidem saepe numero in summos homines ac\nsummis ingeniis praeditos intuenti quaerendum esse visum\nest quid esset cur plures in omnibus rebus quam in dicendo\nadmirabiles exstitissent; nam quocumque te animo et cogitatione\nconverteris, permultos excellentis in quoque genere\nvidebis non mediocrium artium, sed prope maximarum.\nQuis enim est qui, si clarorum hominum scientiam rerum\ngestarum vel utilitate vel magnitudine metiri velit, non\nanteponat oratori imperatorem?\nQuis autem dubitet quin\nbelli duces ex hac una civitate praestantissimos paene innumerabilis,\nin dicendo autem excellentis vix paucos proferre\npossimus?\nIam vero consilio ac sapientia qui regere ac\ngubernare rem publicam possint, multi nostra, plures patrum\nmemoria atque etiam maiorum exstiterunt, cum boni perdiu\nnulli, vix autem singulis aetatibus singuli tolerabiles oratores\ninvenirentur. Ac ne qui forte cum aliis studiis, quae reconditis\nin artibus atque in quadam varietate litterarum versentur,\nmagis hanc dicendi rationem, quam cum imperatoris\nlaude aut cum boni senatoris prudentia comparandam putet,\nconvertat animum ad ea ipsa artium genera circumspiciatque,\nqui in eis floruerint quamque multi sint; sic facillime,\nquanta oratorum sit et semper fuerit paucitas, iudicabit.\nNeque enim te fugit omnium laudatarum artium procreatricem\nquandam et quasi parentem eam, quam filosofi/an\nGraeci vocant, ab hominibus doctissimis iudicari; in qua\ndifficile est enumerare quot viri quanta scientia quantaque\nin suis studiis varietate et copia fuerint, qui non una aliqua\nin re separatim elaborarint, sed omnia, quaecumque possent,\nvel scientiae pervestigatione vel disserendi ratione comprehenderint.\nQuis ignorat, ei, qui mathematici vocantur,\nquanta in obscuritate rerum et quam recondita in arte et\nmultiplici subtilique versentur? Quo tamen in genere ita\nmulti perfecti homines exstiterunt, ut nemo fere studuisse\nei scientiae vehementius videatur, quin quod voluerit consecutus\nsit. Quis musicis, quis huic studio litterarum, quod\nprofitentur ei, qui grammatici vocantur, penitus se dedit,\nquin omnem illarum artium paene infinitam vim et materiem\nscientia et cognitione comprehenderit?\nVere mihi hoc\nvideor esse dicturus, ex omnibus eis, qui in harum artium\nliberalissimis studiis sint doctrinisque versati, minimam\ncopiam poetarum et oratorum egregiorum exstitisse: atque\nin hoc ipso numero, in quo perraro exoritur aliquis excellens,\nsi diligenter et ex nostrorum et ex Graecorum copia\ncomparare voles, multo tamen pauciores oratores quam\npoetae boni reperientur.\nQuod hoc etiam mirabilius debet\nvideri, quia ceterarum artium studia fere reconditis atque\nabditis e fontibus hauriuntur, dicendi autem omnis ratio in\nmedio posita communi quodam in usu atque in hominum\nore et sermone versatur, ut in ceteris id maxime excellat,\nquod longissime sit ab imperitorum intellegentia sensuque\ndisiunctum, in dicendo autem vitium vel maximum sit\na vulgari genere orationis atque a consuetudine communis\nsensus abhorrere.\nAc ne illud quidem vere dici potest\naut pluris ceteris inservire aut maiore delectatione aut spe\nuberiore aut praemiis ad perdiscendum amplioribus commoveri.\nAtque ut omittam Graeciam, quae semper eloquentiae\nprinceps esse voluit, atque illas omnium doctrinarum\ninventrices Athenas, in quibus summa dicendi vis et inventa\nest et perfecta, in hac ipsa civitate profecto nulla umquam\nvehementius quam eloquentiae studia viguerunt.\nNam\npostea quam imperio omnium gentium constituto diuturnitas\npacis otium confirmavit, nemo fere laudis cupidus adulescens\nnon sibi ad dicendum studio omni enitendum putavit; ac\nprimo quidem totius rationis ignari, qui neque exercitationis\nullam vim neque aliquod praeceptum artis esse arbitrarentur,\ntantum, quantum ingenio et cogitatione poterant, consequebantur;\npost autem auditis oratoribus Graecis cognitisque\neorum litteris adhibitisque doctoribus incredibili quodam\nnostri homines discendi studio flagraverunt.\nExcitabat eos\nmagnitudo, varietas multitudoque in omni genere causarum,\nut ad eam doctrinam, quam suo quisque studio consecutus\nesset, adiungeretur usus frequens, qui omnium magistrorum\npraecepta superaret; erant autem huic studio maxima, quae\nnunc quoque sunt, exposita praemia vel ad gratiam vel ad\nopes vel ad dignitatem; ingenia vero, ut multis rebus\npossumus iudicare, nostrorum hominum multum ceteris\nhominibus omnium gentium praestiterunt.\nQuibus de causis\nquis non iure miretur ex omni memoria aetatum, temporum,\ncivitatum tam exiguum oratorum numerum inveniri?\nSed enim maius est hoc quiddam quam homines opinantur,\net pluribus ex artibus studiisque conlectum. Quid enim\nquis aliud in maxima discentium multitudine, summa magistrorum\ncopia, praestantissimis hominum ingeniis, infinita\ncausarum varietate, amplissimis eloquentiae propositis praemiis\nesse causae putet, nisi rei quandam incredibilem\nmagnitudinem ac difficultatem?\nEst enim et scientia\ncomprehendenda rerum plurimarum, sine qua verborum\nvolubilitas inanis atque inridenda est, et ipsa oratio conformanda\nnon solum electione, sed etiam constructione\nverborum, et omnes animorum motus, quos hominum\ngeneri rerum natura tribuit, penitus pernoscendi, quod\nomnis vis ratioque dicendi in eorum, qui audiunt, mentibus\naut sedandis aut excitandis expromenda est; accedat eodem\noportet lepos quidam facetiaeque et eruditio libero digna\nceleritasque et brevitas et respondendi et lacessendi subtili\nvenustate atque urbanitate coniuncta; tenenda praeterea\nest omnis antiquitas exemplorumque vis, neque legum ac\niuris civilis scientia neglegenda est.\nNam quid ego de\nactione ipsa plura dicam? quae motu corporis, quae\ngestu, quae vultu, quae vocis conformatione ac varietate\nmoderanda est; quae sola per se ipsa quanta sit, histrionum\nlevis ars et scaena declarat; in qua cum omnes in oris\net vocis et motus moderatione laborent, quis ignorat quam\npauci sint fuerintque, quos animo aequo spectare possimus?\nQuid dicam de thesauro rerum omnium, memoria? Quae\nnisi custos inventis cogitatisque rebus et verbis adhibeatur,\nintellegimus omnia, etiam si praeclarissima fuerint in oratore,\nperitura.\nQuam ob rem mirari desinamus, quae causa sit\neloquentium paucitatis, cum ex eis rebus universis eloquentia\nconstet, in quibus singulis elaborare permagnum est, hortemurque\npotius liberos nostros ceterosque, quorum gloria\nnobis et dignitas cara est, ut animo rei magnitudinem\ncomplectantur neque eis aut praeceptis aut magistris aut\nexercitationibus, quibus utuntur omnes, sed aliis quibusdam\nse id quod expetunt, consequi posse confidant.\nAc mea\nquidem sententia nemo poterit esse omni laude cumulatus\norator, nisi erit omnium rerum magnarum atque artium\nscientiam consecutus: etenim ex rerum cognitione efflorescat\net redundet oportet oratio. Quae, nisi res est ab oratore\npercepta et cognita, inanem quandam habet elocutionem\net paene puerilem.\nNeque vero ego hoc tantum oneris\nimponam nostris praesertim oratoribus in hac tanta occupatione\nurbis ac vitae, nihil ut eis putem licere nescire, quamquam\nvis oratoris professioque ipsa bene dicendi hoc\nsuscipere ac polliceri videtur, ut omni de re, quaecumque\nsit proposita, ornate ab eo copioseque dicatur.\nSed quia\nnon dubito quin hoc plerisque immensum infinitumque\nvideatur, et quod Graecos homines non solum ingenio et\ndoctrina, sed etiam otio studioque abundantis partitionem\niam quandam artium fecisse video neque in universo genere\nsingulos elaborasse, sed seposuisse a ceteris dictionibus\neam partem dicendi, quae in forensibus disceptationibus\niudiciorum aut deliberationum versaretur, et id unum genus\noratori reliquisse; non complectar in his libris amplius,\nquam quod huic generi re quaesita et multum disputata\nsummorum hominum prope consensu est tributum;\nrepetamque\nnon ab incunabulis nostrae veteris puerilisque\ndoctrinae quendam ordinem praeceptorum, sed ea, quae\nquondam accepi in nostrorum hominum eloquentissimorum\net omni dignitate principum disputatione esse versata; non\nquo illa contemnam, quae Graeci dicendi artifices et doctores\nreliquerunt, sed cum illa pateant in promptuque sint\nomnibus, neque ea interpretatione mea aut ornatius explicari\naut planius exprimi possint, dabis hanc veniam,\nmi frater, ut opinor, ut eorum, quibus summa dicendi laus\na nostris hominibus concessa est, auctoritatem Graecis\nanteponam.\nCum igitur vehementius inveheretur in causam principum\nconsul Philippus Drusique tribunatus pro senatus auctoritate\nsusceptus infringi iam debilitarique videretur, dici mihi\nmemini ludorum Romanorum diebus L. Crassum quasi\nconligendi sui causa se in Tusculanum contulisse; venisse\neodem, socer eius qui fuerat, Q. Mucius dicebatur et M.\nAntonius, homo et consiliorum in re publica socius et\nsumma cum Crasso familiaritate coniunctus.\nExierant\nautem cum ipso Crasso adulescentes et Drusi maxime\nfamiliares et in quibus magnam tum spem maiores natu\ndignitatis suae conlocarent, C. Cotta, qui tum tribunatum\nplebis petebat, et P. Sulpicius, qui deinceps eum magistratum\npetiturus putabatur.\nHi primo die de temporibus\ndeque universa re publica, quam ob causam venerant,\nmultum inter se usque ad extremum tempus diei conlocuti\nsunt; quo quidem sermone multa divinitus a tribus illis\nconsularibus Cotta deplorata et commemorata narrabat, ut\nnihil incidisset postea civitati mali, quod non impendere\nilli tanto ante vidissent.\nEo autem omni sermone confecto,\ntantam in Crasso humanitatem fuisse, ut, cum lauti accubuissent,\ntolleretur omnis illa superioris tristitia sermonis\neaque esset in homine iucunditas et tantus in loquendo\nlepos, ut dies inter eos curiae fuisse videretur, convivium\nTusculani;\npostero autem die, cum illi maiores natu satis\nquiessent et in ambulationem ventum esset, dicebat tum\nScaevolam duobus spatiis tribusve factis dixisse 'cur non\nimitamur, Crasse, Socratem illum, qui est in Phaedro\nPlatonis? Nam me haec tua platanus admonuit, quae\nnon minus ad opacandum hunc locum patulis est diffusa\nramis, quam illa, cuius umbram secutus est Socrates, quae\nmihi videtur non tam ipsa acula, quae describitur, quam\nPlatonis oratione crevisse, et quod ille durissimis pedibus\nfecit, ut se abiceret in herba atque ita illa, quae philosophi\ndivinitus ferunt esse dicta, loqueretur, id meis pedibus certe\nconcedi est aequius.'\nTum Crassum 'immo vero commodius\netiam'; pulvinosque poposcisse et omnis in eis sedibus,\nquae erant sub platano, consedisse dicebat.\nIbi, ut ex pristino sermone relaxarentur animi omnium,\nsolebat Cotta narrare Crassum sermonem quendam de\nstudio dicendi intulisse.\nQui cum ita esset exorsus: non\nsibi cohortandum Sulpicium et Cottam, sed magis utrumque\nconlaudandum videri, quod tantam iam essent facultatem\nadepti, ut non aequalibus suis solum anteponerentur,\nsed cum maioribus natu compararentur; 'neque vero mihi\nquicquam' inquit 'praestabilius videtur, quam posse dicendo\ntenere hominum coetus mentis, adlicere voluntates, impellere\nquo velit, unde autem velit deducere: haec una res\nin omni libero populo maximeque in pacatis tranquillisque\ncivitatibus praecipue semper floruit semperque dominata\nest.\nQuid enim est aut tam admirabile, quam ex infinita\nmultitudine hominum exsistere unum, qui id, quod omnibus\nnatura sit datum, vel solus vel cum perpaucis facere possit?\naut tam iucundum cognitu atque auditu, quam sapientibus\nsententiis gravibusque verbis ornata oratio et polita? aut\ntam potens tamque magnificum, quam populi motus, iudicum\nreligiones, senatus gravitatem unius oratione converti?\nQuid tam porro regium, tam liberale, tam munificum, quam\nopem ferre supplicibus, excitare adflictos, dare salutem,\nliberare periculis, retinere homines in civitate?\nQuid autem\ntam necessarium, quam tenere semper arma, quibus vel\ntectus ipse esse possis vel provocare integer vel te ulcisci\nlacessitus? Age vero, ne semper forum, subsellia, rostra\ncuriamque meditere, quid esse potest in otio aut iucundius\naut magis proprium humanitatis, quam sermo facetus ac\nnulla in re rudis? Hoc enim uno praestamus vel maxime\nferis, quod conloquimur inter nos et quod exprimere dicendo\nsensa possumus.\nQuam ob rem quis hoc non iure miretur\nsummeque in eo elaborandum esse arbitretur, ut, quo uno\nhomines maxime bestiis praestent, in hoc hominibus ipsis\nantecellat? Ut vero iam ad illa summa veniamus, quae vis\nalia potuit aut dispersos homines unum in locum congregare\naut a fera agrestique vita ad hunc humanum cultum civilemque\ndeducere aut iam constitutis civitatibus leges iudicia\niura describere?\nAc ne plura, quae sunt paene innumerabilia,\nconsecter, comprehendam brevi: sic enim statuo,\nperfecti oratoris moderatione et sapientia non solum ipsius\ndignitatem, sed et privatorum plurimorum et universae rei\npublicae salutem maxime contineri. Quam ob rem pergite,\nut facitis, adulescentes, atque in id studium, in quo estis,\nincumbite, ut et vobis honori et amicis utilitati et rei\npublicae emolumento esse possitis.'\nTum Scaevola comiter,\nut solebat, 'cetera' inquit 'adsentior Crasso, ne aut de\nC. Laeli soceri mei aut de huius generi aut arte aut gloria\ndetraham; sed illa duo, Crasse, vereor ut tibi possim concedere:\nunum, quod ab oratoribus civitates et initio constitutas\net saepe conservatas esse dixisti, alterum, quod remoto\nforo, contione, iudiciis, senatu statuisti oratorem in omni\ngenere sermonis et humanitatis esse perfectum.\nQuis enim\ntibi hoc concesserit aut initio genus hominum in montibus\nac silvis dissipatum non prudentium consiliis compulsum\npotius quam disertorum oratione delenitum se oppidis\nmoenibusque saepsisse? aut vero reliquas utilitates aut in\nconstituendis aut in conservandis civitatibus non a sapientibus\net fortibus viris, sed a disertis ornateque dicentibus\nesse constitutas?\nAn vero tibi Romulus ille aut pastores\net convenas congregasse aut Sabinorum conubia coniunxisse\naut finitimorum vim repressisse eloquentia videtur, non\nconsilio et sapientia singulari? Quid? in Numa Pompilio,\nquid? in Servio Tullio, quid? in ceteris regibus, quorum\nmulta sunt eximia ad constituendam rem publicam, num\neloquentiae vestigium apparet? Quid? exactis regibus,\ntametsi ipsam exactionem mente, non lingua perfectam\nL. Bruti esse cernimus, sed deinceps omnia nonne plena\nconsiliorum, inania verborum videmus?\nEgo vero si velim\net nostrae civitatis exemplis uti et aliarum, plura proferre\npossim detrimenta publicis rebus quam adiumenta, per\nhomines eloquentissimos importata; sed ut reliqua praetermittam,\nomnium mihi videor, exceptis, Crasse, vobis duobus,\neloquentissimos audisse Ti. et C. Sempronios, quorum pater,\nhomo prudens et gravis, haudquaquam eloquens, et saepe\nalias et maxime censor saluti rei publicae fuit: atque is non\naccurata quadam orationis copia, sed nutu atque verbo\nlibertinos in urbanas tribus transtulit, quod nisi fecisset,\nrem publicam, quam nunc vix tenemus, iam diu nullam\nhaberemus. At vero eius filii diserti et omnibus vel\nnaturae vel doctrinae praesidiis ad dicendum parati, cum\ncivitatem vel paterno consilio vel avitis armis florentissimam\naccepissent, ista praeclara gubernatrice, ut ais, civitatum\neloquentia rem publicam dissipaverunt.\nQuid? leges\nveteres moresque maiorum; quid? auspicia, quibus ego\net tu, Crasse, cum magna rei publicae salute praesumus;\nquid? religiones et caerimoniae; quid? haec iura civilia,\nquae iam pridem in nostra familia sine ulla eloquentiae\nlaude versantur, num aut inventa sunt aut cognita aut\nomnino ab oratorum genere tractata?\nEquidem et Ser.\nGalbam memoria teneo divinum hominem in dicendo et\nM. Aemilium Porcinam et C. ipsum Carbonem, quem tu\nadulescentulus perculisti, ignarum legum, haesitantem in\nmaiorum institutis, rudem in iure civili; et haec aetas\nvestra praeter te, Crasse qui tuo magis studio quam proprio\nmunere aliquo disertorum ius a nobis civile didicisti, quod\ninterdum pudeat, iuris ignara est.\nQuod vero in extrema\noratione quasi tuo iure sumpsisti, oratorem in omnis sermonis\ndisputatione copiosissime versari posse, id, nisi hic in\ntuo regno essemus, non tulissem multisque praeessem, qui\naut interdicto tecum contenderent aut te ex iure manum\nconsertum vocarent, quod in alienas possessiones tam\ntemere inruisses.\nAgerent enim tecum lege primum\nPythagorei omnes atque Democritii ceterique in iure sua\nphysici vindicarent ornati homines in dicendo et graves,\nquibuscum tibi iusto sacramento contendere non liceret;\nurgerent praeterea philosophorum greges iam ab illo fonte\net capite Socrate nihil te de bonis rebus in vita, nihil de\nmalis, nihil de animi permotionibus, nihil de hominum\nmoribus, nihil de ratione vitae didicisse, nihil omnino\nquaesisse, nihil scire convincerent; et cum universi in te\nimpetum fecissent, tum singulae familiae litem tibi intenderent;\ninstaret Academia, quae, quicquid dixisses, id te\nipsum negare cogeret;\nStoici vero nostri disputationum\nsuarum atque interrogationum laqueis te inretitum tenerent;\nPeripatetici autem etiam haec ipsa, quae propria oratorum\nputas esse adiumenta atque ornamenta dicendi, a se peti\nvincerent oportere, ac non solum meliora, sed etiam multo\nplura Aristotelem Theophrastumque de istis rebus, quam\nomnis dicendi magistros scripsisse ostenderent.\nMissos\nfacio mathematicos, grammaticos, musicos, quorum artibus\nvestra ista dicendi vis ne minima quidem societate coniungitur.\nQuam ob rem ista tanta tamque multa profitenda,\nCrasse, non censeo; satis id est magnum, quod potes\npraestare, ut in iudiciis ea causa, quamcumque tu dicis,\nmelior et probabilior esse videatur, ut in contionibus et in\nsententiis dicendis ad persuadendum tua plurimum valeat\noratio, denique ut prudentibus diserte, stultis etiam vere\nvideare dicere. Hoc amplius si quid poteris, non id mihi\nvidebitur orator, sed Crassus sua quadam propria, non\ncommuni oratorum facultate posse.'\nTum ille 'non sum'\ninquit 'nescius, Scaevola, ista inter Graecos dici et disceptari\nsolere; audivi enim summos homines, cum quaestor ex\nMacedonia venissem Athenas, florente Academia, ut temporibus\nillis ferebatur, cum eam Charmadas et Clitomachus\net Aeschines obtinebant; erat etiam Metrodorus, qui cum\nillis una ipsum illum Carneadem diligentius audierat,\nhominem omnium in dicendo, ut ferebant, acerrimum et\ncopiosissimum; vigebatque auditor Panaeti illius tui\nMnesarchus et Peripatetici Critolai Diodorus;\nmulti erant\npraeterea clari in philosophia et nobiles, a quibus omnibus\nuna paene voce repelli oratorem a gubernaculis civitatum,\nexcludi ab omni doctrina rerumque maiorum scientia ac\ntantum in iudicia et contiunculas tamquam in aliquod\npistrinum detrudi et compingi videbam;\nsed ego neque illis\nadsentiebar neque harum disputationum inventori et principi\nlonge omnium in dicendo gravissimo et eloquentissimo,\nPlatoni, cuius tum Athenis cum Charmada diligentius legi\nGorgiam; quo in libro in hoc maxime admirabar Platonem,\nquod mihi in oratoribus inridendis ipse esse orator summus\nvidebatur. Verbi enim controversia iam diu torquet Graeculos\nhomines contentionis cupidiores quam veritatis.\nNam\nsi quis hunc statuit esse oratorem, qui tantummodo in iure\naut in iudiciis possit aut apud populum aut in senatu copiose\nloqui, tamen huic ipsi multa tribuat et concedat necesse\nest; neque enim sine multa pertractatione omnium rerum\npublicarum neque sine legum, morum, iuris scientia neque\nnatura hominum incognita ac moribus in his ipsis rebus\nsatis callide versari et perite potest; qui autem haec cognoverit,\nsine quibus ne illa quidem minima in causis\nquisquam recte tueri potest, quid huic abesse poterit de\nmaximarum rerum scientia? Sin oratoris nihil vis esse nisi\ncomposite, ornate, copiose loqui, quaero, id ipsum qui\npossit adsequi sine ea scientia, quam ei non conceditis?\nDicendi enim virtus, nisi ei, qui dicet, ea, quae dicet,\npercepta sunt, exstare non potest.\nQuam ob rem, si ornate\nlocutus est, sicut et fertur et mihi videtur, physicus ille\nDemocritus, materies illa fuit physici, de qua dixit, ornatus\nvero ipse verborum oratoris putandus est; et, si Plato de\nrebus ab civilibus controversiis remotissimis divinitus est\nlocutus, quod ego concedo; si item Aristoteles, si Theophrastus,\nsi Carneades in rebus eis, de quibus disputaverunt,\neloquentes et in dicendo suaves atque ornati fuerunt,\nsint eae res, de quibus disputant, in aliis quibusdam studiis,\noratio quidem ipsa propria est huius unius rationis, de qua\nloquimur et quaerimus.\nEtenim videmus eisdem de rebus\nieiune quosdam et exiliter, ut eum, quem acutissimum\nferunt, Chrysippum, disputavisse neque ob eam rem\nphilosophiae non satis fecisse, quod non habuerit hanc\ndicendi ex arte aliena facultatem. Quid ergo interest aut\nqui discernes eorum, quos nominavi, in dicendo ubertatem\net copiam ab eorum exilitate, qui hac dicendi varietate et\nelegantia non utuntur? Unum erit profecto, quod ei, qui\nbene dicunt, adferunt proprium, compositam orationem et\nornatam et artificio quodam et expolitione distinctam; haec\nautem oratio, si res non subest ab oratore percepta et\ncognita, aut nulla sit necesse est aut omnium inrisione ludatur.\nQuid est enim tam furiosum, quam verborum vel optimorum\natque ornatissimorum sonitus inanis, nulla subiecta\nsententia nec scientia? Quicquid erit igitur quacumque ex\narte, quocumque de genere, orator id, si tamquam clientis\ncausam didicerit, dicet melius et ornatius quam ipse ille\neius rei inventor atque artifex.\nNam si quis erit qui hoc\ndicat, esse quasdam oratorum proprias sententias atque\ncausas et certarum rerum forensibus cancellis circumscriptam\nscientiam, fatebor equidem in his magis adsidue versari\nhanc nostram dictionem, sed tamen in his ipsis rebus\npermulta sunt, quae ipsi magistri, qui rhetorici vocantur,\nnec tradunt nec tenent.\nQuis enim nescit maximam vim\nexsistere oratoris in hominum mentibus vel ad iram aut ad\nodium aut ad dolorem incitandis vel ab hisce eisdem\npermotionibus ad lenitatem misericordiamque revocandis?\nQuae nisi qui naturas hominum vimque omnem humanitatis\ncausasque eas, quibus mentes aut incitantur aut reflectuntur,\npenitus perspexerit, dicendo quod volet perficere non poterit.\nAtque totus hic locus philosophorum proprius videtur,\nneque orator me auctore umquam repugnabit;\nsed, cum\nillis cognitionem rerum concesserit, quod in ea solum illi\nvoluerint elaborare, tractationem orationis, quae sine illa\nscientia est nulla, sibi adsumet; hoc enim est proprium\noratoris, quod saepe iam dixi, oratio gravis et ornata et\nhominum sensibus ac mentibus accommodata.\nQuibus de\nrebus Aristotelem et Theophrastum scripsisse fateor; sed\nvide ne hoc, Scaevola, totum sit a me: nam ego, quae sunt\noratori cum illis communia, non mutuor ab illis, isti quae\nde his rebus disputant, oratorum esse concedunt, itaque\nceteros libros artis suae nomine, hos rhetoricos et inscribunt\net appellant.\nEtenim cum illi in dicendo inciderint loci,\nquod persaepe evenit, ut de dis immortalibus, de pietate, de\nconcordia, de amicitia, de communi civium, de hominum,\nde gentium iure, de aequitate, de temperantia, de magnitudine\nanimi, de omni virtutis genere sit dicendum, clamabunt,\ncredo, omnia gymnasia atque omnes philosophorum scholae\nsua esse haec omnia propria, nihil omnino ad oratorem\npertinere;\nquibus ego, ut de his rebus in angulis consumendi\noti causa disserant, cum concessero, illud tamen\noratori tribuam et dabo, ut eadem, de quibus illi tenui\nquodam exsanguique sermone disputant, hic cum omni\niucunditate et gravitate explicet. Haec ego cum ipsis\nphilosophis tum Athenis disserebam; cogebat enim me\nM. Marcellus hic noster, qui nunc aedilis curulis est et\nprofecto, nisi ludos nunc faceret, huic nostro sermoni\ninteresset; ac iam tum erat adulescentulus his studiis mirifice\ndeditus.\nIam vero de legibus constituendis, de bello,\nde pace, de sociis, de vectigalibus, de iure civium generatim\nin ordines aetatesque discriptorum dicant vel Graeci, si\nvolunt, Lycurgum aut Solonem—quamquam illos quidem\ncensemus in numero eloquentium reponendos—scisse melius\nquam Hyperidem aut Demosthenem, perfectos iam homines\nin dicendo et perpolitos, vel nostri decem viros, qui xii\ntabulas perscripserunt, quos necesse est fuisse prudentis,\nanteponant in hoc genere et Ser. Galbae et socero tuo\nC. Laelio, quos constat dicendi gloria praestitisse.\nNumquam\nenim negabo esse quasdam partis proprias eorum, qui in\nhis cognoscendis atque tractandis studium suum omne\nposuerunt, sed oratorem plenum atque perfectum esse eum,\nqui de omnibus rebus possit copiose varieque dicere.\nEtenim saepe in eis causis, quas omnes proprias esse\noratorum confitentur, est aliquid, quod non ex usu\nforensi, quem solum oratoribus conceditis, sed ex obscuriore\naliqua scientia sit promendum atque sumendum.\nQuaero enim num possit aut contra imperatorem\naut pro imperatore dici sine rei militaris usu aut saepe\netiam sine regionum terrestrium aut maritimarum scientia;\nnum apud populum de legibus iubendis aut vetandis, num\nin senatu de omni rei publicae genere dici sine summa\nrerum civilium cognitione et prudentia; num admoveri\npossit oratio ad sensus animorum atque motus vel inflammandos\nvel etiam exstinguendos, quod unum in oratore\ndominatur, sine diligentissima pervestigatione earum omnium\nrationum, quae de naturis humani generis ac moribus\na philosophis explicantur.\nAtque haud scio an minus\nvobis hoc sim probaturus; equidem non dubitabo, quod\nsentio, dicere: physica ista ipsa et mathematica et quae\npaulo ante ceterarum artium propria posuisti, scientiae sunt\neorum, qui illa profitentur, inlustrari autem oratione si quis\nistas ipsas artis velit, ad oratoris ei confugiendum est facultatem.\nNeque enim si Philonem illum architectum, qui\nAtheniensibus armamentarium fecit, constat perdiserte\npopulo rationem operis sui reddidisse, existimandum est\narchitecti potius artificio disertum quam oratoris fuisse; nec,\nsi huic M. Antonio pro Hermodoro fuisset de navalium\nopere dicendum, non, cum ab illo causam didicisset, ipse\nornate de alieno artificio copioseque dixisset; neque vero\nAsclepiades, is quo nos medico amicoque usi sumus tum\neloquentia vincebat ceteros medicos, in eo ipso, quod ornate\ndicebat, medicinae facultate utebatur, non eloquentiae.\nAtque illud est probabilius, neque tamen verum, quod\nSocrates dicere solebat, omnis in eo, quod scirent, satis esse\neloquentis; illud verius, neque quemquam in eo disertum\nesse posse, quod nesciat, neque, si optime sciat ignarusque\nsit faciundae ac poliendae orationis, diserte id ipsum, de\nquo sciat, posse dicere.\nQuam ob rem, si quis universam\net propriam oratoris vim definire complectique vult, is\norator erit mea sententia hoc tam gravi dignus nomine, qui,\nquaecumque res inciderit, quae sit dictione explicanda,\nprudenter et composite et ornate et memoriter dicet cum\nquadam actionis etiam dignitate.\nSin cuipiam nimis infinitum\nvidetur, quod ita posui \"quacumque de re,\" licet hinc\nquantum cuique videbitur circumcidat atque amputet, tamen\nillud tenebo, si, quae ceteris in artibus atque studiis sita\nsunt, orator ignoret tantumque ea teneat, quae sint in\ndisceptationibus atque usu forensi, tamen his de rebus\nipsis si sit ei dicendum, cum cognoverit ab eis, qui tenent,\nquae sint in quaque re, multo oratorem melius quam ipsos\nillos, quorum eae sint artes, esse dicturum.\nIta si de re\nmilitari dicendum huic erit Sulpicio, quaeret a C. Mario\nadfini nostro et, cum acceperit, ita pronuntiabit, ut ipsi\nC. Mario paene hic melius quam ipse illa scire videatur;\nsin de iure civili, tecum communicabit, te hominem prudentissimum\net peritissimum in eis ipsis rebus, quas abs te\ndidicerit, dicendi arte superabit.\nSin quae res inciderit, in\nqua de natura, de vitiis hominum, de cupiditatibus, de\nmodo, de continentia, de dolore, de morte dicendum sit,\nforsitan, si ei sit visum,—etsi haec quidem nosse debet\norator—, cum Sex. Pompeio, erudito homine in philosophia,\ncommunicarit; hoc profecto efficiet ut, quamcumque rem\na quoquo cognoverit, de ea multo dicat ornatius quam ille\nipse, unde cognorit.\nSed si me audiet, quoniam philosophia\nin tris partis est tributa, in naturae obscuritatem, in disserendi\nsubtilitatem, in vitam atque mores, duo illa relinquamus\natque largiamur inertiae nostrae; tertium vero,\nquod semper oratoris fuit, nisi tenebimus, nihil oratori, in\nquo magnus esse possit, relinquemus.\nQua re hic locus de\nvita et moribus totus est oratori perdiscendus; cetera si non\ndidicerit, tamen poterit, si quando opus erit, ornare dicendo,\nsi modo ad eum erunt delata et ei tradita. Etenim si\nconstat inter doctos, hominem ignarum astrologiae ornatissimis\natque optimis versibus Aratum de caelo stellisque\ndixisse; si de rebus rusticis hominem ab agro remotissimum\nNicandrum Colophonium poetica quadam facultate, non\nrustica, scripsisse praeclare, quid est cur non orator de rebus\neis eloquentissime dicat, quas ad certam causam tempusque\ncognorit?\nEst enim finitimus oratori poeta, numeris astrictior\npaulo, verborum autem licentia liberior, multis vero\nornandi generibus socius ac paene par; in hoc quidem\ncerte prope idem, nullis ut terminis circumscribat aut\ndefiniat ius suum, quo minus ei liceat eadem illa facultate\net copia vagari qua velit.\nNam quod illud, Scaevola,\nnegasti te fuisse laturum, nisi in meo regno esses, quod in\nomni genere sermonis, in omni parte humanitatis dixerim\noratorem perfectum esse debere: numquam me hercule hoc\ndicerem, si eum, quem fingo, me ipsum esse arbitrarer.\nSed, ut solebat C. Lucilius saepe dicere, homo tibi subiratus,\nmihi propter eam ipsam causam minus quam volebat\nfamiliaris, sed tamen et doctus et perurbanus, sic sentio\nneminem esse in oratorum numero habendum, qui non sit\nomnibus eis artibus, quae sunt libero dignae, perpolitus;\nquibus ipsis si in dicendo non utimur, tamen apparet atque\nexstat, utrum simus earum rudes an didicerimus: ut qui\npila ludunt, non utuntur in ipsa lusione artificio proprio\npalaestrae, sed indicat ipse motus, didicerintne palaestram\nan nesciant, et qui aliquid fingunt, etsi tum pictura nihil\nutuntur, tamen, utrum sciant pingere an nesciant, non\nobscurum est;\nsic in orationibus hisce ipsis iudiciorum,\ncontionum, senatus, etiam si proprie ceterae non adhibeantur\nartes, tamen facile declaratur, utrum is, qui dicat, tantum\nmodo in hoc declamatorio sit opere iactatus an ad\ndicendum omnibus ingenuis artibus instructus accesserit.'\nTum ridens Scaevola 'non luctabor tecum,' inquit\n'Crasse, amplius; id enim ipsum, quod contra me locutus\nes, artificio quodam es consecutus, ut et mihi, quae ego\nvellem non esse oratoris, concederes et ea ipsa nescio quo\nmodo rursus detorqueres atque oratori propria traderes.\nQuae, cum ego praetor Rhodum venissem et cum summo\nillo doctore istius disciplinae Apollonio ea, quae a Panaetio\nacceperam, contulissem, inrisit ille quidem, ut solebat,\nphilosophiam atque contempsit multaque non tam graviter\ndixit quam facete; tua autem fuit oratio eius modi, non ut\nullam artem doctrinamve contemneres, sed ut omnis comites\nac ministratrices oratoris esse diceres.\nQuas ego si quis sit\nunus complexus omnis, idemque si ad eas facultatem istam\nornatissimae orationis adiunxerit, non possum dicere eum\nnon egregium quendam hominem atque admirandum fore;\nsed is, si quis esset aut si etiam umquam fuisset aut vero si\nesse posset, tu esses unus profecto, qui et meo iudicio et\nomnium vix ullam ceteris oratoribus—pace horum dixerim—\nlaudem reliquisti.\nVerum si tibi ipsi nihil deest, quod in\nforensibus rebus civilibusque versatur, quin scias, neque\neam tamen scientiam, quam adiungis oratori, complexus es,\nvideamus ne plus ei tribuamus quam res et veritas ipsa\nconcedat.'\nHic Crassus 'memento' inquit 'me non de\nmea, sed de oratoris facultate dixisse; quid enim nos aut\ndidicimus aut scire potuimus, qui ante ad agendum quam\nad cognoscendum venimus; quos in foro, quos in ambitione,\nquos in re publica, quos in amicorum negotiis res ipsa ante\nconfecit quam possemus aliquid de rebus tantis suspicari?\nQuod si tibi tantum in nobis videtur esse, quibus etiam si\ningenium, ut tu putas, non maxime defuit, doctrina certe et\notium et hercule etiam studium illud discendi acerrimum\ndefuit, quid censes, si ad alicuius ingenium vel maius illa,\nquae ego non attigi, accesserint, qualem illum et quantum\noratorem futurum?'\nTum Antonius 'probas mihi' inquit 'ista, Crasse, quae\ndicis, nec dubito quin multo locupletior in dicendo futurus\nsit, si quis omnium rerum atque artium rationem naturamque\ncomprehenderit; sed primum id difficile est factu,\npraesertim in hac nostra vita nostrisque occupationibus;\ndeinde illud etiam verendum est ne abstrahamur ab hac\nexercitatione et consuetudine dicendi populari et forensi.\nAliud enim mihi quoddam orationis genus esse videtur\neorum hominum, de quibus paulo ante dixisti, quamvis illi\nornate et graviter aut de natura rerum aut de humanis rebus\nloquantur: nitidum quoddam genus est verborum et laetum,\net palaestrae magis et olei, quam huius civilis turbae ac\nfori.\nNamque egomet, qui sero ac leviter Graecas litteras\nattigissem, tamen cum pro consule in Ciliciam proficiscens\nvenissem Athenas, compluris tum ibi dies sum propter\nnavigandi difficultatem commoratus; sed, cum cotidie\nmecum haberem homines doctissimos, eos fere ipsos, qui\nabs te modo sunt nominati, cum hoc nescio quo modo apud\neos increbruisset, me in causis maioribus sicuti te solere\nversari, pro se quisque ut poterat de officio et de ratione\noratoris disputabat.\nHorum alii, sicuti iste ipse Mnesarchus,\nhos, quos nos oratores vocaremus, nihil esse dicebat nisi\nquosdam operarios lingua celeri et exercitata; oratorem\nautem, nisi qui sapiens esset, esse neminem, atque ipsam\neloquentiam, quod ex bene dicendi scientia constaret, unam\nquandam esse virtutem, et qui unam virtutem haberet, omnis\nhabere easque esse inter se aequalis et paris; ita, qui esset\neloquens, eum virtutes omnis habere atque esse sapientem.\nSed haec erat spinosa quaedam et exilis oratio longeque\na nostris sensibus abhorrebat.\nCharmadas vero multo\nuberius eisdem de rebus loquebatur, non quo aperiret\nsententiam suam; hic enim mos erat patrius Academiae\nadversari semper omnibus in disputando; sed cum maxime\ntamen hoc significabat, eos, qui rhetores nominarentur et\nqui dicendi praecepta traderent, nihil plane tenere neque\nposse quemquam facultatem adsequi dicendi, nisi qui philosophorum\ninventa didicisset.\nDisputabant contra diserti\nhomines Athenienses et in re publica causisque versati, in\nquis erat etiam is, qui nuper Romae fuit, Menedemus,\nhospes meus; qui cum diceret esse quandam prudentiam,\nquae versaretur in perspiciendis rationibus constituendarum\net regendarum rerum publicarum, excitabatur homo promptus\natque omni abundans doctrina et quadam incredibili\nvarietate rerum atque copia: omnis enim partis illius ipsius\nprudentiae petendas esse a philosophia docebat neque ea,\nquae statuerentur in re publica de dis immortalibus, de\ndisciplina iuventutis, de iustitia, de patientia, de temperantia,\nde modo rerum omnium, ceteraque, sine quibus civitates\naut esse aut bene moratae esse non possent, usquam in\neorum inveniri libellis;\nquod si tantam vim rerum maximarum\narte sua rhetorici illi doctores complecterentur,\nquaerebat, cur de prooemiis et de epilogis et de huius modi\nnugis—sic enim appellabat—referti essent eorum libri, de\ncivitatibus instituendis, de scribendis legibus, de aequitate,\nde iustitia, de fide, de frangendis cupiditatibus, de conformandis\nhominum moribus littera nulla in eorum libris\ninveniretur.\nIpsa vero praecepta sic inludere solebat, ut\nostenderet non modo eos expertis esse illius prudentiae,\nquam sibi asciscerent, sed ne hanc quidem ipsam dicendi\nrationem ac viam nosse: caput enim esse arbitrabatur\noratoris, ut et ipse eis, apud quos ageret, talis, qualem se\nesse optaret, videretur; id fieri vitae dignitate, de qua nihil\nrhetorici isti doctores in praeceptis suis reliquissent; et uti\nei qui audirent sic adficerentur animis, ut eos adfici vellet\norator; quod item fieri nullo modo posse, nisi cognosset is,\nqui diceret, quot modis hominum mentes et quibus et quo\ngenere orationis in quamque partem moverentur; haec\nautem esse penitus in media philosophia retrusa atque\nabdita, quae isti rhetores ne primoribus quidem labris\nattigissent.\nEa Menedemus exemplis magis quam argumentis\nconabatur refellere; memoriter enim multa ex\norationibus Demostheni praeclare scripta pronuntians docebat\nillum in animis vel iudicum vel populi in omnem partem\ndicendo permovendis non fuisse ignarum, quibus ea rebus\nconsequeretur, quae negaret ille sine philosophia quemquam\nnosse posse.\nHuic respondebat non se negare Demosthenem\nsummam prudentiam summamque vim habuisse dicendi,\nsed sive ille hoc ingenio potuisset sive, id quod constaret,\nPlatonis studiosus audiendi fuisset, non quid ille potuisset,\nsed quid isti docerent esse quaerendum.\nSaepe etiam in\neam partem ferebatur oratione, ut omnino disputaret nullam\nartem esse dicendi; idque cum argumentis docuerat, quod\nita nati essemus, ut et blandiri eis subtiliter, a quibus esset\npetendum, et adversarios minaciter terrere possemus et rem\ngestam exponere et id, quod intenderemus, confirmare et,\nquod contra diceretur, refellere, ad extremum deprecari\naliquid et conqueri, quibus in rebus omnis oratorum versaretur\nfacultas; et quod consuetudo exercitatioque intellegendi\nprudentiam acueret atque eloquendi celeritatem\nincitaret;\ntum etiam exemplorum copia nitebatur. Nam\nprimum quasi dedita opera neminem scriptorem artis ne\nmediocriter quidem disertum fuisse dicebat, cum repeteret\nusque a Corace nescio quo et Tisia, quos artis illius inventores\net principes fuisse constaret; eloquentissimos autem\nhomines, qui ista nec didicissent nec omnino scire curassent,\ninnumerabilis quosdam nominabat; in quibus etiam, sive\nille inridens sive quod ita putaret atque ita audisset, me in\nillo numero, qui illa non didicissem et tamen, ut ipse\ndicebat, possem aliquid in dicendo, proferebat; quorum ego\nalterum illi facile adsentiebar, nihil me didicisse, in altero\nautem me inludi ab eo aut etiam ipsum errare arbitrabar.\nArtem vero negabat esse ullam, nisi quae cognitis penitusque\nperspectis et in unum exitum spectantibus et numquam\nfallentibus rebus contineretur; haec autem omnia, quae\ntractarentur ab oratoribus, dubia esse et incerta; quoniam\net dicerentur ab eis, qui omnia ea non plane tenerent, et\naudirentur ab eis, quibus non scientia esset tradenda, sed\nexigui temporis aut falsa aut certe obscura opinio.\nQuid\nmulta? Sic mihi tum persuadere videbatur neque artificium\nullum esse dicendi neque quemquam posse, nisi qui illa,\nquae a doctissimis hominibus in philosophia dicerentur,\ncognosset, aut callide aut copiose dicere; in quibus Charmadas\nsolebat ingenium tuum, Crasse, vehementer admirari:\nme sibi perfacilem in audiendo, te perpugnacem in disputando\nesse visum.\nItaque ego hac eadem opinione adductus\nscripsi etiam illud quodam in libello, qui me imprudente et\ninvito excidit et pervenit in manus hominum, disertos\ncognosse me non nullos, eloquentem adhuc neminem, quod\neum statuebam disertum, qui posset satis acute atque\ndilucide apud mediocris homines ex communi quadam\nopinione hominum dicere, eloquentem vero, qui mirabilius\net magnificentius augere posset atque ornare quae vellet,\nomnisque omnium rerum, quae ad dicendum pertinerent,\nfontis animo ac memoria contineret. Id si est difficile\nnobis, quod ante, quam ad discendum ingressi sumus,\nobruimur ambitione et foro, sit tamen in re positum atque\nnatura:\nego enim, quantum auguror coniectura quantaque\ningenia in nostris hominibus esse video, non despero fore\naliquem aliquando, qui et studio acriore quam nos sumus\natque fuimus et otio ac facultate discendi maiore ac maturiore\net labore atque industria superiore, cum se ad\naudiendum legendum scribendumque dederit, exsistat talis\norator, qualem quaerimus, qui iure non solum disertus, sed\netiam eloquens dici possit; qui tamen mea sententia aut\nhic est iam Crassus aut, si quis pari fuerit ingenio pluraque\nquam hic et audierit et lectitarit et scripserit, paulum huic\naliquid poterit addere.'\nHoc loco Sulpicius 'insperanti' inquit 'mihi et Cottae,\nsed valde optanti utrique nostrum cecidit, ut in istum\nsermonem, Crasse, delaberemini; nobis enim huc venientibus\nsatis iucundum fore videbatur, si, cum vos de rebus\naliis loqueremini, tamen nos aliquid ex sermone vestro\nmemoria dignum excipere possemus; ut vero penitus in\neam ipsam totius huius vel studi vel artifici vel facultatis\ndisputationem paene intimam veniretis, vix optandum nobis\nvidebatur.\nEgo enim, qui ab ineunte aetate incensus essem\nstudio utriusque vestrum, Crassi vero etiam amore, cum ab\neo nusquam discederem, verbum ex eo numquam elicere\npotui de vi ac ratione dicendi, cum et per me ipsum egissem\net per Drusum saepe temptassem; quo in genere tu,\nAntoni,—vere loquar—numquam mihi percontanti aut quaerenti\naliquid defuisti et persaepe me, quae soleres in dicendo\nobservare, docuisti.\nNunc, quoniam uterque vestrum\npatefecit earum ipsarum rerum aditum, quas quaerimus, et\nquoniam princeps Crassus eius sermonis ordiendi fuit, date\nnobis hanc veniam, ut ea, quae sentitis de omni genere\ndicendi, subtiliter persequamini; quod quidem si erit a\nvobis impetratum, magnam habebo, Crasse, huic palaestrae\net Tusculano tuo gratiam et longe Academiae illi ac Lycio\ntuum hoc suburbanum gymnasium anteponam.'\nTum ille\n'immo vero,' inquit 'Sulpici, rogemus Antonium, qui et\npotest facere, quod requiris, et consuevit, ut te audio dicere:\nnam me quidem fateor semper a genere hoc toto sermonis\nrefugisse et tibi cupienti atque instanti saepissime negasse,\nut tute paulo ante dixisti; quod ego non superbia neque\ninhumanitate faciebam neque quod tuo studio rectissimo\natque optimo non obsequi vellem, praesertim cum te unum\nex omnibus ad dicendum maxime natum aptumque cognossem,\nsed me hercule istius disputationis insolentia atque\nearum rerum, quae quasi in arte traduntur, inscitia.'\nTum\nCotta 'quoniam id, quod difficillimum nobis videbatur, ut\nomnino de his rebus, Crasse, loquerere, adsecuti sumus, de\nreliquo iam nostra culpa fuerit, si te, nisi omnia, quae\npercontati erimus, explicaris, dimiserimus.'\n'De eis, credo,\nrebus,' inquit Crassus 'ut in cretionibus scribi solet: qvibvs\nsciam poteroqve.' Tum ille 'nam quod tu non poteris\naut nescies, quis nostrum tam impudens est qui se scire aut\nposse postulet?' 'Iam vero ista condicione, dum mihi\nliceat negare posse quod non potero et fateri nescire quod\nnesciam, licet' inquit Crassus 'vestro arbitratu percontemini.'\n'Atqui' inquit Sulpicius 'hoc ex te, de quo modo\nAntonius exposuit, quid sentias, quaerimus, existimesne\nartem aliquam esse dicendi?' 'Quid? mihi vos nunc'\ninquit Crassus 'tamquam alicui Graeculo otioso et loquaci\net fortasse docto atque erudito quaestiunculam, de qua meo\narbitratu loquar, ponitis? Quando enim me ista curasse\naut cogitasse arbitramini et non semper inrisisse potius\neorum hominum impudentiam, qui cum in schola adsedissent,\nex magna hominum frequentia dicere iuberent, si quis\nquid quaereret?\nQuod primum ferunt Leontinum fecisse\nGorgiam, qui permagnum quiddam suscipere ac profiteri\nvidebatur, cum se ad omnia, de quibus quisque audire vellet,\nesse paratum denuntiaret; postea vero vulgo hoc facere\ncoeperunt hodieque faciunt, ut nulla sit res neque tanta neque\ntam improvisa neque tam nova, de qua se non omnia, quae\ndici possint, profiteantur esse dicturos.\nQuod si te, Cotta,\narbitrarer aut te, Sulpici, de eis rebus audire velle, adduxissem\nhuc Graecum aliquem, qui nos istius modi disputationibus\ndelectaret; quod ne nunc quidem difficile factu est:\nest enim apud M. Pisonem adulescentem iam huic studio\ndeditum, summo homo ingenio nostrique cupidissimus,\nPeripateticus Staseas, homo nobis sane familiaris et, ut inter\nhomines peritos constare video, in illo suo genere omnium\nprinceps.'\n'Quem tu mihi' inquit Mucius 'Staseam, quem\nPeripateticum narras? Gerendus est tibi mos adulescentibus,\nCrasse, qui non Graeci alicuius cotidianam loquacitatem\nsine usu neque ex scholis cantilenam requirunt, sed\nex homine omnium sapientissimo atque eloquentissimo\natque ex eo, qui non in libellis, sed in maximis causis et in\nhoc domicilio imperi et gloriae sit consilio linguaque\nprinceps, cuius vestigia persequi cupiunt, eius sententiam\nsciscitantur.\nEquidem te cum in dicendo semper putavi\ndeum, tum vero tibi numquam eloquentiae maiorem tribui\nlaudem quam humanitatis; qua nunc te uti vel maxime\ndecet neque defugere eam disputationem, ad quam te duo\nexcellentes ingeniis adulescentes cupiunt accedere.'\n'Ego vero' inquit 'istis obsequi studeo neque gravabor\nbreviter meo more, quid quaque de re sentiam, dicere. Ac\nprimum illud—quoniam auctoritatem tuam neglegere, Scaevola,\nfas mihi non esse puto—respondeo, mihi dicendi aut\nnullam artem aut pertenuem videri, sed omnem esse contentionem\ninter homines doctos in verbi controversia positam.\nNam si ars ita definitur, ut paulo ante exposuit Antonius, ex\nrebus penitus perspectis planeque cognitis atque ab opinionis\narbitrio seiunctis scientiaque comprehensis, non mihi videtur\nars oratoris esse ulla; sunt enim varia et ad vulgarem\npopularemque sensum accommodata omnia genera huius\nforensis nostrae dictionis.\nSin autem ea, quae observata\nsunt in usu ac tractatione dicendi, haec ab hominibus\ncallidis ac peritis animadversa ac notata, verbis definita,\ngeneribus inlustrata, partibus distributa sunt—id quod video\npotuisse fieri—, non intellego, quam ob rem non, si minus\nilla subtili definitione, at hac vulgari opinione ars esse\nvideatur. Sed sive est ars sive artis quaedam similitudo,\nnon est ea quidem neglegenda; verum intellegendum est\nalia quaedam ad consequendam eloquentiam esse maiora.'\nTum Antonius vehementer se adsentiri Crasso dixit, quod\nneque ita amplecteretur artem, ut ei solerent, qui omnem\nvim dicendi in arte ponerent, neque rursus eam totam,\nsicut plerique philosophi facerent, repudiaret. 'Sed existimo'\ninquit 'gratum te his, Crasse, facturum, si ista\nexposueris quae putas ad dicendum plus quam ipsam\nartem posse prodesse.'\n'Dicam equidem, quoniam institui,\npetamque a vobis,' inquit 'ne has meas ineptias efferatis;\nquamquam moderabor ipse, ne ut quidam magister atque\nartifex, sed quasi unus ex togatorum numero atque ex\nforensi usu homo mediocris neque omnino rudis videar non\nipse a me aliquid promisisse, sed fortuito in sermonem\nvestrum incidisse.\nEquidem cum peterem magistratum,\nsolebam in prensando dimittere a me Scaevolam, cum ita\nei dicerem, me velle esse ineptum, id erat, petere blandius,\nquod, nisi inepte fieret, bene non posset fieri;—hunc autem\nesse unum hominem ex omnibus, quo praesente ego ineptum\nesse me minime vellem—quem quidem nunc mearum\nineptiarum testem et spectatorem fortuna constituit: nam\nquid est ineptius quam de dicendo dicere, cum ipsum\ndicere numquam sit non ineptum, nisi cum est necessarium?'\n'Perge vero,' inquit 'Crasse,' Mucius; 'istam enim culpam,\nquam vereris, ego praestabo.' 'Sic igitur' inquit 'sentio,'\nCrassus 'naturam primum atque ingenium ad dicendum\nvim adferre maximam; neque vero istis, de quibus paulo\nante dixit Antonius, scriptoribus artis rationem dicendi et\nviam, sed naturam defuisse; nam et animi atque ingeni\nceleres quidam motus esse debent, qui et ad excogitandum\nacuti et ad explicandum ornandumque sint uberes et ad\nmemoriam firmi atque diuturni;\net si quis est qui haec\nputet arte accipi posse,—quod falsum est; praeclare enim\nres se habeat, si haec accendi aut commoveri arte possint;\ninseri quidem et donari ab arte non possunt; omnia sunt\nenim illa dona naturae—quid de illis dicam, quae certe cum\nipso homine nascuntur, linguae solutio, vocis sonus, latera,\nvires, conformatio quaedam et figura totius oris et corporis?\nNeque enim haec ita dico, ut ars aliquos limare non possit\n—neque enim ignoro, et quae bona sint, fieri meliora posse\ndoctrina, et, quae non optima, aliquo modo acui tamen et\ncorrigi posse—, sed sunt quidam aut ita lingua haesitantes\naut ita voce absoni aut ita vultu motuque corporis vasti\natque agrestes, ut, etiam si ingeniis atque arte valeant, tamen\nin oratorum numerum venire non possint; sunt autem\nquidam ita in eisdem rebus habiles, ita naturae muneribus\nornati, ut non nati, sed ab aliquo deo ficti esse videantur.\nMagnum quoddam est onus atque munus suscipere atque\nprofiteri se esse, omnibus silentibus, unum maximis de rebus\nmagno in conventu hominum audiendum; adest enim fere\nnemo, quin acutius atque acrius vitia in dicente quam recta\nvideat; ita quicquid est, in quo offenditur, id etiam illa,\nquae laudanda sunt, obruit.\nNeque haec in eam sententiam\ndisputo, ut homines adulescentis, si quid naturale forte non\nhabeant, omnino a dicendi studio deterream: quis enim\nnon videt C. Coelio, aequali meo, magno honori fuisse,\nhomini novo, illam ipsam, quamcumque adsequi potuerat,\nin dicendo mediocritatem? Quis vestrum aequalem, Q.\nVarium, vastum hominem atque foedum, non intellegit illa\nipsa facultate, quamcumque habuit, magnam esse in civitate\ngratiam consecutum?\nSed quia de oratore quaerimus,\nfingendus est nobis oratione nostra detractis omnibus vitiis\norator atque omni laude cumulatus. Neque enim, si multitudo\nlitium, si varietas causarum, si haec turba et barbaria\nforensis dat locum vel vitiosissimis oratoribus, idcirco nos\nhoc, quod quaerimus, omittemus. Itaque in eis artibus, in\nquibus non utilitas quaeritur necessaria, sed animi libera\nquaedam oblectatio, quam diligenter et quam prope fastidiose\niudicamus! Nullae enim lites neque controversiae\nsunt, quae cogant homines sicut in foro non bonos oratores,\nitem in theatro actores malos perpeti.\nEst igitur oratori\ndiligenter providendum, non uti eis satis faciat, quibus\nnecesse est, sed ut eis admirabilis esse videatur, quibus\nlibere liceat iudicare; ac, si quaeritis, plane quid sentiam\nenuntiabo apud homines familiarissimos, quod adhuc semper\ntacui et tacendum putavi: mihi etiam qui optime dicunt\nquique id facillime atque ornatissime facere possunt, tamen,\nnisi timide ad dicendum accedunt et in ordienda oratione\nperturbantur, paene impudentes videntur,â€”tametsi id accidere\nnon potest;\nut enim quisque optime dicit, ita\nmaxime dicendi difficultatem variosque eventus orationis\nexspectationemque hominum pertimescit;â€”qui vero nihil\npotest dignum re, dignum nomine oratoris, dignum hominum\nauribus efficere atque edere, is mihi, etiam si commovetur in\ndicendo, tamen impudens videtur; non enim pudendo, sed\nnon faciendo id, quod non decet, impudentiae nomen\neffugere debemus;\nquem vero non pudet,—id quod in\nplerisque video—hunc ego non reprehensione solum, sed\netiam poena dignum puto. Equidem et in vobis animum\nadvertere soleo et in me ipso saepissime experior, ut et\nexalbescam in principiis dicendi et tota mente atque artubus\nomnibus contremiscam; adulescentulus vero sic initio\naccusationis exanimatus sum, ut hoc summum beneficium\nQ. Maximo debuerim, quod continuo consilium dimiserit,\nsimul ac me fractum ac debilitatum metu viderit.'\nHic\nomnes adsensi significare inter sese et conloqui coeperunt;\nfuit enim mirificus quidam in Crasso pudor, qui tamen non\nmodo non obesset eius orationi, sed etiam probitatis commendatione\nprodesset. Tum Antonius 'saepe, ut dicis,'\ninquit 'animadverti, Crasse, et te et ceteros summos oratores,\nquamquam tibi par mea sententia nemo umquam fuit, in\ndicendi exordio permoveri;\ncuius quidem rei cum causam\nquaererem, quidnam esset cur, ut in quoque oratore\nplurimum esset, ita maxime is pertimesceret, has causas\ninveniebam duas: unam, quod intellegerent ei, quos usus\nac natura docuisset, non numquam summis oratoribus non\nsatis ex sententia eventum dicendi procedere; ita non\niniuria, quotienscumque dicerent, id, quod aliquando posset\naccidere, ne illo ipso tempore accideret, timere; altera est\nhaec, de qua queri saepe soleo; quod ceterarum homines\nartium spectati et probati, si quando aliquid minus bene\nfecerunt quam solent, aut noluisse aut valetudine impediti\nnon potuisse consequi id, quod scirent, putantur: \"noluit\"\ninquiunt \"hodie agere Roscius,\" aut \"crudior fuit\"; oratoris\npeccatum, si quod est animadversum, stultitiae peccatum\nvidetur;\nstultitia autem excusationem non habet,\nquia nemo videtur, aut quia crudus fuerit aut quod ita\nmaluerit, stultus fuisse; quo etiam gravius iudicium in\ndicendo subimus: quotiens enim dicimus, totiens de nobis\niudicatur, et, qui semel in gestu peccavit, non continuo\nexistimatur nescire gestum, cuius autem in dicendo quid\nreprehensum est, aut aeterna in eo aut certe diuturna valet\nopinio tarditatis.\nIllud vero, quod a te dictum est, esse\npermulta, quae orator a natura nisi haberet, non multum\na magistro adiuvaretur, valde tibi adsentior inque eo vel\nmaxime probavi summum illum doctorem, Alabandensem\nApollonium, qui cum mercede doceret, tamen non patiebatur\neos, quos iudicabat non posse oratores evadere,\noperam apud sese perdere, dimittebatque et ad quam\nquemque artem putabat esse aptum, ad eam impellere\natque hortari solebat.\nSatis est enim in ceteris artificiis\npercipiendis tantum modo similem esse hominis et id, quod\ntradatur vel etiam inculcetur, si qui forte sit tardior, posse\npercipere animo et memoria custodire; non quaeritur\nmobilitas linguae, non celeritas verborum, non denique ea,\nquae nobis non possumus fingere, facies, vultus, sonus:\nin\noratore autem acumen dialecticorum, sententiae philosophorum,\nverba prope poetarum, memoria iuris consultorum,\nvox tragoedorum, gestus paene summorum actorum est\nrequirendus; quam ob rem nihil in hominum genere rarius\nperfecto oratore inveniri potest; quae enim, singularum\nrerum artifices singula si mediocriter adepti sunt, probantur,\nea nisi omnia sunt in oratore summa, probari non possunt.'\nTum Crassus 'atqui vide' inquit 'in artificio perquam tenui\net levi quanto plus adhibeatur diligentiae, quam in hac re,\nquam constat esse maximam: saepe enim soleo audire\nRoscium, cum ita dicat, se adhuc reperire discipulum, quem\nquidem probaret, potuisse neminem, non quo non essent\nquidam probabiles, sed quia, si aliquid modo esset viti, id\nferre ipse non posset; nihil est enim tam insigne nec tam\nad diuturnitatem memoriae stabile quam id, in quo aliquid\noffenderis.\nItaque ut ad hanc similitudinem huius histrionis\noratoriam laudem dirigamus, videtisne quam nihil ab eo\nnisi perfecte, nihil nisi cum summa venustate fiat, nisi ita,\nut deceat et uti omnis moveat atque delectet? Itaque hoc\niam diu est consecutus, ut, in quo quisque artificio excelleret,\nis in suo genere Roscius diceretur. Hanc ego absolutionem\nperfectionemque in oratore desiderans, a qua ipse\nlonge absum, facio impudenter; mihi enim volo ignosci,\nceteris ipse non ignosco; nam qui non potest, qui vitiose\nfacit, quem denique non decet, hunc, ut Apollonius iubebat,\nad id, quod facere possit, detrudendum puto.'\n'Num tu\nigitur' inquit Sulpicius 'me aut hunc Cottam ius civile aut\nrem militarem iubes discere? Nam quis ad ista summa\natque in omni genere perfecta potest pervenire?' Tum\nille 'ego vero,' inquit 'quod in vobis egregiam quandam ac\npraeclaram indolem ad dicendum esse cognovi, idcirco haec\nexposui omnia; nec magis ad eos deterrendos, qui non\npossent, quam ad vos, qui possetis, exacuendos accommodavi\norationem meam; et quamquam in utroque vestrum\nsummum esse ingenium studiumque perspexi, tamen haec,\nquae sunt in specie posita, de quibus plura fortasse dixi,\nquam solent Graeci dicere, in te, Sulpici, divina sunt;\nego\nenim neminem nec motu corporis neque ipso habitu atque\nforma aptiorem nec voce pleniorem aut suaviorem mihi\nvideor audisse; quae quibus a natura minora data sunt,\ntamen illud adsequi possunt, ut eis, quae habent, modice\net scienter utantur et ut ne dedeceat. Id enim est maxime\nvitandum et de hoc uno minime est facile praecipere non\nmihi modo, qui sicut unus paterfamilias his de rebus loquor,\nsed etiam ipsi illi Roscio, quem saepe audio dicere caput\nesse artis decere, quod tamen unum id esse, quod tradi arte\nnon possit.\nSed, si placet, sermonem alio transferamus et\nnostro more aliquando, non rhetorico, loquamur.' 'Minime\nvero,' inquit Cotta; 'nunc enim te iam exoremus necesse\nest, quoniam retines nos in hoc studio nec ad aliam dimittis\nartem, ut nobis explices, quicquid est istud, quod tu in\ndicendo potes;—neque enim sumus nimis avidi; ista tua\nmediocri eloquentia contenti sumus—idque ex te quaerimus,\n(ut ne plus nos adsequamur, quam quantulum tu in dicendo\nadsecutus es), quoniam, quae a natura expetenda sunt, ea\ndicis non nimis deesse nobis, quid praeterea esse adsumendum\nputes?'\nTum Crassus adridens 'quid censes,' inquit\n'Cotta, nisi studium et ardorem quendam amoris? sine quo\ncum in vita nihil quisquam egregium, tum certe hoc, quod\ntu expetis, nemo umquam adsequetur. Neque vero vos ad\neam rem video esse cohortandos, quos, cum mihi quoque\nsitis molesti, nimis etiam flagrare intellego cupiditate.\nSed\nprofecto studia nihil prosunt perveniendi aliquo, nisi illud,\nquod eo, quo intendas, ferat deducatque, cognoris. Qua re\nquoniam mihi levius quoddam onus imponitis neque ex me\nde oratoris arte, sed de hac mea, quantulacumque est, facultate\nquaeritis, exponam vobis non quandam aut perreconditam\naut valde difficilem aut magnificam aut gravem\nrationem consuetudinis meae, qua quondam solitus sum uti,\ncum mihi in isto studio versari adulescenti licebat.'\nTum\nSulpicius 'o diem, Cotta, nobis' inquit 'optatum! Quod\nenim neque precibus umquam nec insidiando nec speculando\nadsequi potui, ut, quid Crassus ageret meditandi aut\ndicendi causa, non modo videre mihi, sed ex eius scriptore\net lectore Diphilo suspicari liceret, id spero nos esse adeptos\nomniaque iam ex ipso, quae diu cupimus, cognituros.'\nTum Crassus 'atqui arbitror, Sulpici, cum audieris, non\ntam te haec admiraturum, quae dixero, quam existimaturum\ntum, cum ea audire cupiebas, causam cur cuperes non fuisse;\nnihil enim dicam reconditum, nihil exspectatione vestra dignum,\nnihil aut inauditum vobis aut cuiquam novum. Nam\nprincipio, id quod est homine ingenuo liberaliterque educato\ndignum, non negabo me ista omnium communia et contrita\npraecepta didicisse: primum oratoris officium esse dicere ad\npersuadendum accommodate;\ndeinde esse omnem orationem\naut de infinitae rei quaestione sine designatione personarum\net temporum aut de re certis in personis ac temporibus locata;\nin utraque autem re quicquid in controversiam veniat, in eo\nquaeri solere aut factumne sit aut, si est factum, quale sit aut\netiam quo nomine vocetur aut, quod non nulli addunt, rectene factum esse videatur;\nexsistere autem controversias\netiam ex scripti interpretatione, in quo aut ambigue quid\nsit scriptum aut contrarie aut ita, ut a sententia scriptura dissentiat;\nhis autem omnibus partibus subiecta quaedam esse\nargumenta propria.\nSed causarum, quae sint a communi\nquaestione seiunctae, partim in iudiciis versari, partim in\ndeliberationibus; esse etiam genus tertium, quod in laudandis\naut vituperandis hominibus poneretur; certosque esse\nlocos, quibus in iudiciis uteremur, in quibus aequitas quaereretur;\nalios in deliberationibus, quae omnes ad utilitatem\ndirigerentur eorum quibus consilium daremus; alios item in\nlaudationibus, in quibus ad personarum dignitatem omnia\nreferrentur;\ncumque esset omnis oratoris vis ac facultas in\nquinque partis distributa, ut deberet reperire primum quid\ndiceret, deinde inventa non solum ordine, sed etiam momento\nquodam atque iudicio dispensare atque componere;\ntum ea denique vestire atque ornare oratione; post memoria\nsaepire; ad extremum agere cum dignitate ac venustate.\nEtiam illa cognoram et acceperam, ante quam de re diceremus,\ninitio conciliandos eorum esse animos, qui audirent;\ndeinde rem demonstrandam; postea controversiam constituendam;\ntum id, quod nos intenderemus, confirmandum;\npost, quae contra dicerentur, refellenda; extrema autem\noratione ea, quae pro nobis essent, amplificanda et augenda,\nquaeque essent pro adversariis, infirmanda atque frangenda.\nAudieram etiam quae de orationis ipsius ornamentis traderentur,\nin qua praecipitur primum, ut pure et Latine\nloquamur, deinde ut plane et dilucide, tum ut ornate, post\nad rerum dignitatem apte et quasi decore; singularumque\nrerum praecepta cognoram.\nQuin etiam, quae maxime propria\nessent naturae, tamen his ipsis artem adhiberi videram;\nnam de actione et de memoria quaedam brevia, sed magna\ncum exercitatione praecepta gustaram. In his enim fere\nrebus omnis istorum artificum doctrina versatur, quam ego\nsi nihil dicam adiuvare, mentiar; habet enim quaedam\nquasi ad commonendum oratorem, quo quidque referat et\nquo intuens ab eo, quodcumque sibi proposuerit, minus\naberret.\nVerum ego hanc vim intellego esse in praeceptis\nomnibus, non ut ea secuti oratores eloquentiae laudem sint\nadepti, sed, quae sua sponte homines eloquentes facerent,\nea quosdam observasse atque collegisse; sic esse non eloquentiam\nex artificio, sed artificium ex eloquentia natum;\nquod tamen, ut ante dixi, non eicio; est enim, etiam si\nminus necessarium ad bene dicendum, tamen ad cognoscendum\nnon inliberale;\net exercitatio quaedam suscipienda\nvobis est; quamquam vos quidem iam pridem estis in\ncursu: sed eis, qui ingrediuntur in stadium, quique ea,\nquae agenda sunt in foro tamquam in acie, possunt etiam\nnunc exercitatione quasi ludicra praediscere ac meditari.'\n'Hanc ipsam' inquit Sulpicius 'nosse volumus; ac tamen\nista, quae abs te breviter de arte decursa sunt, audire cupimus,\nquamquam sunt nobis quoque non inaudita; verum\nilla mox; nunc de ipsa exercitatione quid sentias quaerimus.'\n'Equidem probo ista,' Crassus inquit 'quae vos facere\nsoletis, ut, causa aliqua posita consimili causarum earum,\nquae in forum deferuntur, dicatis quam maxime ad veritatem\naccommodate; sed plerique in hoc vocem modo, neque\neam scienter, et viris exercent suas et linguae celeritatem\nincitant verborumque frequentia delectantur; in quo fallit\neos, quod audierunt, dicendo homines, ut dicant, efficere\nsolere;\nvere enim etiam illud dicitur, perverse dicere homines\nperverse dicendo facillime consequi. Quam ob rem\nin istis ipsis exercitationibus, etsi utile est etiam subito saepe\ndicere, tamen illud utilius, sumpto spatio ad cogitandum\nparatius atque accuratius dicere. Caput autem est, quod,\nut vere dicam, minime facimus (est enim magni laboris,\nquem plerique fugimus), quam plurimum scribere. Stilus\noptimus et praestantissimus dicendi effector ac magister;\nneque iniuria; nam si subitam et fortuitam orationem commentatio\net cogitatio facile vincit, hanc ipsam profecto adsidua\nac diligens scriptura superabit.\nOmnes enim, sive artis\nsunt loci sive ingeni cuiusdam ac prudentiae, qui modo\ninsunt in ea re, de qua scribimus, anquirentibus nobis omnique\nacie ingeni contemplantibus ostendunt se et occurrunt;\nomnesque sententiae verbaque omnia, quae sunt cuiusque\ngeneris maxime inlustria, sub acumen stili subeant et succedant\nnecesse est; tum ipsa conlocatio conformatioque\nverborum perficitur in scribendo, non poetico, sed quodam\noratorio numero et modo.\nHaec sunt, quae clamores et\nadmirationes in bonis oratoribus efficiunt; neque ea quisquam,\nnisi diu multumque scriptitarit, etiam si vehementissime\nse in his subitis dictionibus exercuerit, consequetur;\net qui a scribendi consuetudine ad dicendum venit, hanc\nadfert facultatem, ut, etiam subito si dicat, tamen illa, quae\ndicantur, similia scriptorum esse videantur; atque etiam, si\nquando in dicendo scriptum attulerit aliquid, cum ab eo\ndiscesserit, reliqua similis oratio consequetur;\nut concitato\nnavigio, cum remiges inhibuerunt, retinet tamen ipsa navis\nmotum et cursum suum intermisso impetu pulsuque remorum,\nsic in oratione perpetua, cum scripta deficiunt, parem\ntamen obtinet oratio reliqua cursum scriptorum similitudine\net vi concitata.\nIn cotidianis autem commentationibus\nequidem mihi adulescentulus proponere solebam illam exercitationem\nmaxime, qua C. Carbonem nostrum illum inimicum\nsolitum esse uti sciebam, ut aut versibus propositis\nquam maxime gravibus aut oratione aliqua lecta ad eum\nfinem, quem memoria possem comprehendere, eam rem\nipsam, quam legissem, verbis aliis quam maxime possem\nlectis, pronuntiarem; sed post animadverti hoc esse in hoc\nviti, quod ea verba, quae maxime cuiusque rei propria quaeque\nessent ornatissima atque optima, occupasset aut Ennius,\nsi ad eius versus me exercerem, aut Gracchus, si eius orationem\nmihi forte proposuissem: ita, si eisdem verbis uterer,\nnihil prodesse; si aliis, etiam obesse, cum minus idoneis\nuti consuescerem.\nPostea mihi placuit, eoque sum usus\nadulescens, ut summorum oratorum Graecas orationes explicarem,\nquibus lectis hoc adsequebar, ut, cum ea, quae\nlegeram Graece, Latine redderem, non solum optimis verbis\nuterer et tamen usitatis, sed etiam exprimerem quaedam\nverba imitando, quae nova nostris essent, dum modo essent\nidonea.\nIam vocis et spiritus et totius corporis et ipsius\nlinguae motus et exercitationes non tam artis indigent quam\nlaboris; quibus in rebus habenda est ratio diligenter, quos\nimitemur, quorum similes velimus esse. Intuendi nobis\nsunt non solum oratores, sed etiam actores, ne mala consuetudine\nad aliquam deformitatem pravitatemque veniamus.\nExercenda est etiam memoria ediscendis ad verbum quam\nplurimis et nostris scriptis et alienis; atque in ea exercitatione\nnon sane mihi displicet adhibere, si consueris, etiam\nistam locorum simulacrorumque rationem, quae in arte\ntraditur. Educenda deinde dictio est ex hac domestica\nexercitatione et umbratili medium in agmen, in pulverem,\nin clamorem, in castra atque in aciem forensem; subeundus\nvisus hominum et periclitandae vires ingeni, et illa commentatio\ninclusa in veritatis lucem proferenda est.\nLegendi\netiam poetae, cognoscendae historiae, omnium bonarum\nartium doctores atque scriptores eligendi et pervolutandi et\nexercitationis causa laudandi, interpretandi, corrigendi, vituperandi\nrefellendi; disputandumque de omni re in contrarias\npartis et, quicquid erit in quaque re, quod probabile\nvideri possit, eliciendum atque dicendum;\nperdiscendum\nius civile, cognoscendae leges, percipienda omnis antiquitas,\nsenatoria consuetudo, disciplina rei publicae, iura sociorum,\nfoedera, pactiones, causa imperi cognoscenda est; libandus\nest etiam ex omni genere urbanitatis facetiarum quidam\nlepos, quo tamquam sale perspergatur omnis oratio. Effudi\nvobis omnia quae sentiebam, quae fortasse, quemcumque\npatremfamilias adripuissetis ex aliquo circulo, eadem vobis\npercontantibus respondisset.'\nHaec cum Crassus dixisset, silentium est consecutum;\nsed quamquam satis eis, qui aderant, ad id, quod erat propositum,\ndictum videbatur, tamen sentiebant celerius esse\nmulto quam ipsi vellent ab eo peroratum. Tum Scaevola\n'quid est, Cotta?' inquit 'quid tacetis? Nihilne vobis in\nmentem venit, quod praeterea ab Crasso requiratis?'\n'Id\nme hercule' inquit 'ipsum attendo: tantus enim cursus verborum\nfuit et sic evolavit oratio, ut eius vim et incitationem\naspexerim, vestigia ingressumque vix viderim, et tamquam\nin aliquam locupletem ac refertam domum venerim, non\nexplicata veste neque proposito argento neque tabulis et\nsignis propalam conlocatis, sed his omnibus multis magnificisque\nrebus constructis ac reconditis; sic modo in oratione\nCrassi divitias atque ornamenta eius ingeni per quaedam\ninvolucra atque integumenta perspexi, sed ea contemplari\ncum cuperem, vix aspiciendi potestas fuit; itaque nec hoc\npossum dicere, me omnino ignorare, quid possideat, neque\nplane nosse atque vidisse.'\n'Quin tu igitur facis idem,'\ninquit Scaevola 'quod faceres, si in aliquam domum plenam\nornamentorum villamve venisses? Si ea seposita, ut dicis,\nessent, tu, qui valde spectandi cupidus esses, non dubitares\nrogare dominum, ut proferri iuberet, praesertim si esset\nfamiliaris: similiter nunc petes a Crasso, ut illam copiam\nornamentorum suorum, quam constructam uno in loco quasi\nper transennam praetereuntes strictim aspeximus, in lucem\nproferat et suo quidque in loco conlocet.'\n'Ego vero' inquit\nCotta 'a te peto, Scaevola:—me enim et hunc Sulpicium\nimpedit pudor ab homine omnium gravissimo, qui genus\nhuius modi disputationis semper contempserit, haec, quae\nisti forsitan puerorum elementa videantur, exquirere:—sed\ntu hanc nobis veniam, Scaevola, da, et perfice, ut Crassus\nhaec, quae coartavit et peranguste refersit in oratione sua,\ndilatet nobis atque explicet.'\n'Ego me hercule' inquit Mucius\n'antea vestra magis hoc causa volebam, quam mea; neque\nenim tanto opere hanc a Crasso disputationem desiderabam,\nquanto opere eius in causis oratione delector; nunc vero,\nCrasse, mea quoque te iam causa rogo, ut, quoniam tantum\nhabemus oti, quantum iam diu nobis non contigit, ne graveris\nexaedificare id opus, quod instituisti: formam enim\ntotius negoti opinione meliorem maioremque video, quam\nvehementer probo.'\n'Enimvero' inquit Crassus 'mirari satis\nnon queo etiam te haec, Scaevola, desiderare, quae neque\nego ita teneo, uti ei, qui docent, neque sunt eius generis,\nut, si optime tenerem, digna essent ista sapientia ac tuis\nauribus.' 'Ain tu?' inquit ille: 'si de istis communibus et\npervagatis vix huic aetati audiendum putas, etiamne illa\nneglegere possumus, quae tu oratori cognoscenda esse dixisti,\nde naturis hominum, de moribus, de rationibus eis, quibus\nhominum mentes et incitarentur et reprimerentur, de historia,\nde antiquitate, de administratione rei publicae, denique de\nnostro ipso iure civili? Hanc enim ego omnem scientiam\net copiam rerum in tua prudentia sciebam inesse; in oratoris\nvero instrumento tam lautam supellectilem numquam\nvideram.'\n'Potes igitur,' inquit Crassus 'ut alia omittam\ninnumerabilia et immensa et ad ipsum tuum ius civile\nveniam, oratores putare eos, quos multas horas exspectavit,\ncum in campum properaret, et ridens et stomachans P. Scaevola,\ncum Hypsaeus maxima voce, plurimis verbis a M. Crasso\npraetore contenderet, ut ei, quem defendebat, causa cadere\nliceret, Cn. autem Octavius, homo consularis, non minus\nlonga oratione recusaret, ne adversarius causa caderet ac ne\nis, pro quo ipse diceret, turpi tutelae iudicio atque omni\nmolestia stultitia adversarii liberaretur?'\n'Ego vero istos,'\ninquit—'memini enim mihi narrare Mucium—non modo\noratoris nomine sed ne foro quidem dignos vix putarim.'\n'Atqui non defuit illis patronis' inquit Crassus 'eloquentia\nneque dicendi ratio aut copia, sed iuris civilis scientia: quod\nalter plus lege agendo petebat, quam quantum lex in xii\ntabulis permiserat, quod cum impetrasset, causa caderet;\nalter iniquum putabat plus secum agi, quam quod erat in\nactione; neque intellegebat, si ita esset actum, litem adversarium\nperditurum.\nQuid? in his paucis diebus nonne\nnobis in tribunali Q. Pompei praetoris urbani familiaris\nnostri sedentibus homo ex numero disertorum postulabat,\nut illi, unde peteretur, vetus atque usitata exceptio daretur\ncvivs pecvniae dies fvisset? quod petitoris causa comparatum\nesse non intellegebat, ut, si ille infitiator probasset\niudici ante petitam esse pecuniam, quam esset coepta deberi,\npetitor rursus cum peteret, ne exceptione excluderetur, qvod\nea res in ivdicivm ante venisset.\nQuid ergo hoc fieri\nturpius aut dici potest, quam eum, qui hanc personam susceperit,\nut amicorum controversias causasque tueatur, laborantibus\nsuccurrat, aegris medeatur, adflictos excitet, hunc\nin minimis tenuissimisque rebus ita labi, ut aliis miserandus,\naliis inridendus esse videatur?\nEquidem propinquum nostrum\nP. Crassum illum Divitem cum multis aliis rebus\nelegantem hominem et ornatum tum praecipue in hoc efferendum\net laudandum puto, quod, cum P. Scaevolae frater\nesset, solitus est ei persaepe dicere neque illum in iure civili\nsatis illi arti facere posse, nisi dicendi copiam adsumpsisset\n—quod quidem hic, qui mecum consul fuit, filius eius est\nconsecutus—neque se ante causas amicorum tractare atque\nagere coepisse, quam ius civile didicisset.\nQuid vero ille\nM. Cato? Nonne et eloquentia tanta fuit, quantam illa\ntempora atque illa aetas in hac civitate ferre maximam\npotuit, et iuris civilis omnium peritissimus? Verecundius\nhac de re iam dudum loquor, quod adest vir in dicendo\nsummus, quem ego unum oratorem maxime admiror; sed\ntamen idem hoc semper ius civile contempsit.\nVerum,\nquoniam sententiae atque opinionis meae voluistis esse participes,\nnihil occultabo et, quoad potero, vobis exponam,\nquid de quaque re sentiam. Antoni incredibilis quaedam\net prope singularis et divina vis ingeni videtur, etiam si\nhac scientia iuris nudata sit, posse se facile ceteris armis\nprudentiae tueri atque defendere; quam ob rem hic nobis\nsit exceptus; ceteros vero non dubitabo primum inertiae\ncondemnare sententia mea, post etiam impudentiae;\nnam\nvolitare in foro, haerere in iure ac praetorum tribunalibus,\niudicia privata magnarum rerum obire, in quibus saepe non\nde facto, sed de aequitate ac iure certetur, iactare se in\ncausis centumviralibus, in quibus usucapionum, tutelarum,\ngentilitatum, agnationum, adluvionum, circumluvionum, nexorum,\nmancipiorum, parietum, luminum, stillicidiorum, testamentorum\nruptorum aut ratorum, ceterarumque rerum\ninnumerabilium iura versentur, cum omnino, quid suum,\nquid alienum, qua re denique civis aut peregrinus, servus\naut liber quispiam sit, ignoret, insignis est impudentiae.\nIlla vero deridenda adrogantia est, in minoribus navigiis\nrudem esse se confiteri, quinqueremis autem aut etiam\nmaiores gubernare didicisse. Tu mihi cum in circulo decipiare\nadversari stipulatiuncula et cum obsignes tabellas\nclientis tui, quibus in tabellis id sit scriptum, quo ille capiatur,\nego tibi ullam causam maiorem committendam putem?\nCitius hercule is, qui duorum scalmorum naviculam in portu\neverterit, in Euxino ponto Argonautarum navem gubernarit.\nQuid? si ne parvae quidem causae sunt, sed saepe maximae,\nin quibus certatur de iure civili, quod tandem os est eius\npatroni, qui ad eas causas sine ulla scientia iuris audet accedere?\nQuae potuit igitur esse causa maior, quam illius\nmilitis? de cuius morte cum domum falsus ab exercitu\nnuntius venisset et pater eius re credita testamentum mutasset\net, quem ei visum esset, fecisset heredem essetque\nipse mortuus, res delata est ad centumviros, cum miles\ndomum revenisset egissetque lege in hereditatem paternam\ntestamento exheres filius. Nempe in ea causa quaesitum\nest de iure civili, possetne paternorum bonorum exheres esse\nfilius, quem pater testamento neque heredem neque exheredem\nscripsisset nominatim.\nQuid? qua de re inter\nMarcellos et Claudios patricios centumviri iudicarunt, cum\nMarcelli ab liberti filio stirpe, Claudii patricii eiusdem hominis\nhereditatem gente ad se redisse dicerent, nonne in ea\ncausa fuit oratoribus de toto stirpis et gentilitatis iure dicendum?\nQuid? quod item in centumvirali iudicio certatum\nesse accepimus, cum Romam in exsilium venisset, cui Romae\nexsulare ius esset, si se ad aliquem quasi patronum applicavisset,\nintestatoque esset mortuus, nonne in ea causa ius\napplicationis obscurum sane et ignotum patefactum in iudicio\natque inlustratum est a patrono?\nQuid? nuper, cum ego\nC. Sergi Oratae contra hunc nostrum Antonium iudicio\nprivato causam defenderem, nonne omnis nostra in iure\nversata defensio est? Cum enim M. Marius Gratidianus\naedis Oratae vendidisset neque servire quandam earum\naedium partem in mancipi lege dixisset, defendebamus,\nquicquid fuisset incommodi in mancipio, id si venditor\nscisset neque declarasset, praestare debere.\nQuo quidem in\ngenere familiaris noster M. Buculeius, homo neque meo\niudicio stultus et suo valde sapiens et ab iuris studio non\nabhorrens, simili in re quodam modo nuper erravit: nam\ncum aedis L. Fufio venderet, in mancipio lumina, uti tum\nessent, ita recepit; Fufius autem, simul atque aedificari\ncoeptum est in quadam parte urbis, quae modo ex illis\naedibus conspici posset, egit statim cum Buculeio, quod,\ncuicumque particulae caeli officeretur, quamvis esset procul,\nmutari lumina putabat.\nQuid vero? clarissima M'. Curi\ncausa Marcique Coponi nuper apud centumviros quo\nconcursu hominum, qua exspectatione defensa est? Cum\nQ. Scaevola, aequalis et conlega meus, homo omnium et\ndisciplina iuris civilis eruditissimus et ingenio prudentiaque\nacutissimus et oratione maxime limatus atque subtilis atque,\nut ego soleo dicere, iuris peritorum eloquentissimus, eloquentium\niuris peritissimus, ex scripto testamentorum iura\ndefenderet negaretque, nisi postumus et natus et, ante quam\nin suam tutelam veniret, mortuus esset, heredem eum esse\nposse, qui esset secundum postumum et natum et mortuum\nheres institutus; ego autem defenderem eum hac tum mente\nfuisse, qui testamentum fecisset, ut, si filius non esset, qui in\nsuam tutelam veniret, M'. Curius esset heres, num destitit\nuterque nostrum in ea causa in auctoritatibus, in exemplis,\nin testamentorum formulis, hoc est, in medio iure civili\nversari?\nOmitto iam plura exempla causarum amplissimarum,\nquae sunt innumerabilia: capitis nostri saepe potest\naccidere ut causae versentur in iure. Etenim si C. Mancinum,\nnobilissimum atque optimum virum atque consularem,\ncum eum propter invidiam Numantini foederis pater patratus\nex s. c. Numantinis dedidisset eumque illi non recepissent\nposteaque Mancinus domum revenisset neque in senatum\nintroire dubitasset, P. Rutilius, M. filius, tribunus plebis,\niussit educi, quod eum civem negaret esse, quia memoria sic\nesset proditum, quem pater suus aut populus vendidisset aut\npater patratus dedidisset, ei nullum esse postliminium, quam\npossumus reperire ex omnibus rebus civilibus causam contentionemque\nmaiorem quam de ordine, de civitate, de libertate,\nde capite hominis consularis, praesertim cum haec non\nin crimine aliquo, quod ille posset infitiari, sed in civili iure\nconsisteret?\nSimilique in genere, inferiore ordine, si quis\napud nos servisset ex populo foederato seseque liberasset\net postea domum revenisset, quaesitum est apud maiores\nnostros, num is ad suos postliminio redisset et amisisset\nhanc civitatem.\nQuid? de libertate, quo iudicium gravius\nesse nullum potest, nonne ex iure civili potest esse contentio,\ncum quaeritur, is, qui domini voluntate census sit,\ncontinuone, an, ubi lustrum sit conditum, liber sit? Quid?\nquod usu memoria patrum venit, ut paterfamilias, qui ex\nHispania Romam venisset, cum uxorem praegnantem in\nprovincia reliquisset, Romae alteram duxisset neque nuntium\npriori remisisset, mortuusque esset intestato et ex utraque\nfilius natus esset, mediocrisne res in contentionem adducta\nest, cum quaereretur de duobus civium capitibus et de\npuero, qui ex posteriore natus erat, et de eius matre, quae,\nsi iudicaretur certis quibusdam verbis, non novis nuptiis\nfieri cum superiore divortium, in concubinae locum duceretur?\nHaec igitur et horum similia iura suae civitatis\nignorantem erectum et celsum, alacri et prompto ore atque\nvultu, huc atque illuc intuentem vagari cum magna caterva\ntoto foro, praesidium clientibus atque opem amicis et prope\ncunctis civibus lucem ingeni et consili sui porrigentem atque\ntendentem, nonne in primis flagitiosum putandum est?\nEt quoniam de impudentia dixi, castigemus etiam segnitatem\nhominum atque inertiam; nam si esset ista cognitio\niuris magna atque difficilis, tamen utilitatis magnitudo\ndeberet homines ad suscipiendum discendi laborem impellere:\nsed, o di immortales, non dicerem hoc, audiente\nScaevola, nisi ipse dicere soleret nullius artis sibi faciliorem\ncognitionem videri.\nQuod quidem certis de causis a\nplerisque aliter existimatur: primum, quia veteres illi, qui\nhuic scientiae praefuerunt, obtinendae atque augendae\npotentiae suae causa pervulgari artem suam noluerunt;\ndeinde, postea quam est editum, expositis a Cn. Flavio\nprimum actionibus, nulli fuerunt, qui illa artificiose digesta\ngeneratim componerent; nihil est enim, quod ad artem\nredigi possit, nisi ille prius, qui illa tenet, quorum artem\ninstituere vult, habet illam scientiam, ut ex eis rebus, quarum\nars nondum sit, artem efficere possit.\nHoc video, dum\nbreviter voluerim dicere, dictum a me esse paulo obscurius;\nsed experiar et dicam, si potero, planius. Omnia fere, quae\nsunt conclusa nunc artibus, dispersa et dissipata quondam\nfuerunt; ut in musicis numeri et voces et modi; in geometria\nlineamenta, formae, intervalla, magnitudines; in\nastrologia caeli conversio, ortus, obitus motusque siderum;\nin grammaticis poetarum pertractatio, historiarum cognitio,\nverborum interpretatio, pronuntiandi quidam sonus; in hac\ndenique ipsa ratione dicendi excogitare, ornare, disponere,\nmeminisse, agere, â€ ignota quondam omnibus et diffusa late\nvidebantur.\nAdhibita est igitur ars quaedam extrinsecus ex\nalio genere quodam, quod sibi totum philosophi adsumunt,\nquae rem dissolutam divulsamque conglutinaret et ratione\nquadam constringeret. Sit ergo in iure civili finis hic:\nlegitimae atque usitatae in rebus causisque civium aequabilitatis\nconservatio.\nTum sunt notanda genera et ad certum\nnumerum paucitatemque revocanda. Genus autem id est,\nquod sui similis communione quadam, specie autem differentis,\nduas aut pluris complectitur partis; partes autem\nsunt, quae generibus eis, ex quibus manant, subiciuntur;\nomniaque, quae sunt vel generum vel partium nomina,\ndefinitionibus, quam vim habeant, est exprimendum; est\nenim definitio rerum earum, quae sunt eius rei propriae,\nquam definire volumus, brevis et circumscripta quaedam\nexplicatio.\nHisce ego rebus exempla adiungerem, nisi\napud quos haec haberetur oratio cernerem; nunc complectar,\nquod proposui, brevi: si enim aut mihi facere\nlicuerit, quod iam diu cogito, aut alius quispiam aut me\nimpedito occuparit aut mortuo effecerit, ut primum omne\nius civile in genera digerat, quae perpauca sunt, deinde\neorum generum quasi quaedam membra dispertiat, tum\npropriam cuiusque vim definitione declaret, perfectam\nartem iuris civilis habebitis, magis magnam atque uberem\nquam difficilem et obscuram.\nAtque interea tamen, dum\nhaec, quae dispersa sunt, coguntur, vel passim licet carpentem\net conligentem undique repleri iusta iuris civilis\nscientia. Nonne videtis equitem Romanum, hominem\nacutissimo omnium ingenio, sed minime ceteris artibus\neruditum, C. Aculeonem, qui mecum vivit semperque vixit,\nita tenere ius civile, ut ei, cum ab hoc discesseritis, nemo de\neis, qui peritissimi sunt, anteponatur?\nOmnia sunt enim\nposita ante oculos, conlocata in usu cotidiano, in congressione\nhominum atque in foro; neque ita multis litteris aut\nvoluminibus magnis continentur; eadem enim elata sunt\nprimum a pluribus, deinde paucis verbis commutatis etiam\nab eisdem scriptoribus scripta sunt saepius.\nAccedit vero,\nquo facilius percipi cognoscique ius civile possit, quod\nminime plerique arbitrantur, mira quaedam in cognoscendo\nsuavitas et delectatio; nam, sive quem haec Aeliana studia\ndelectant, plurima est et in omni iure civili et in pontificum\nlibris et in xii tabulis antiquitatis effigies, quod et verborum\nvetustas prisca cognoscitur et actionum genera quaedam\nmaiorum consuetudinem vitamque declarant; sive quem\ncivilis scientia, quam Scaevola non putat oratoris esse\npropriam, sed cuiusdam ex alio genere prudentiae, totam\nhanc descriptis omnibus civitatis utilitatibus ac partibus xii\ntabulis contineri videbit: sive quem ista praepotens et\ngloriosa philosophia delectat,—dicam audacius—hosce habet\nfontis omnium disputationum suarum, qui iure civili et\nlegibus continentur: ex his enim et dignitatem maxime\nexpetendam videmus, cum vera virtus atque honestus\nlabor honoribus, praemiis, splendore decoratur, vitia autem\nhominum atque fraudes damnis, ignominiis, vinclis, verberibus,\nexsiliis, morte multantur;\net docemur non infinitis\nconcertationumque plenis disputationibus, sed auctoritate\nnutuque legum domitas habere libidines, coercere omnis\ncupiditates, nostra tueri, ab alienis mentis, oculos, manus\nabstinere.\nFremant omnes licet, dicam quod sentio: bibliothecas\nme hercule omnium philosophorum unus mihi\nvidetur xii tabularum libellus, si quis legum fontis et capita\nviderit, et auctoritatis pondere et utilitatis ubertate superare.\nAc si nos, id quod maxime debet, nostra patria delectat,\ncuius rei tanta est vis ac tanta natura, ut Ithacam illam in\nasperrimis saxulis tamquam nidulum adfixam sapientissimus\nvir immortalitati anteponeret, quo amore tandem inflammati\nesse debemus in eius modi patriam, quae una in omnibus\nterris domus est virtutis, imperi, dignitatis? Cuius primum\nnobis mens, mos, disciplina nota esse debet, vel quia est\npatria parens omnium nostrum, vel quia tanta sapientia\nfuisse in iure constituendo putanda est quanta fuit in his\ntantis opibus imperi comparandis.\nPercipietis etiam illam\nex cognitione iuris laetitiam et voluptatem, quod, quantum\npraestiterint nostri maiores prudentia ceteris gentibus, tum\nfacillime intellegetis, si cum illorum Lycurgo et Dracone et\nSolone nostras leges conferre volueritis; incredibile est\nenim, quam sit omne ius civile praeter hoc nostrum inconditum\nac paene ridiculum; de quo multa soleo in sermonibus\ncotidianis dicere, cum hominum nostrorum prudentiam\nceteris omnibus et maxime Graecis antepono. His ego de\ncausis dixeram, Scaevola, eis, qui perfecti oratores esse\nvellent, iuris civilis esse cognitionem necessariam.\nIam vero ipsa per sese quantum adferat eis, qui ei\npraesunt, honoris, gratiae, dignitatis, quis ignorat? Itaque,\nut apud Graecos infimi homines mercedula adducti ministros\nse praebent in iudiciis oratoribus, ei, qui apud illos\npragmatikoi/ vocantur, sic in nostra civitate contra amplissimus\nquisque et clarissimus vir, ut ille, qui propter hanc\niuris civilis scientiam sic appellatus a summo poeta est:\negregie cordatus homo, catus Aelius Sextus,multique praeterea, qui, cum ingenio sibi auctore dignitatem\npeperissent, perfecerunt ut in respondendo iure\nauctoritate plus etiam quam ipso ingenio valerent.\nSenectuti vero celebrandae et ornandae quod honestius potest\nesse perfugium quam iuris interpretatio? Equidem mihi\nhoc subsidium iam inde ab adulescentia comparavi, non\nsolum ad causarum usum forensem, sed etiam ad decus\natque ornamentum senectutis, ut, cum me vires, quod fere\niam tempus adventat, deficere coepissent, ista ab solitudine\ndomum meam vindicarem. Quid est enim praeclarius\nquam honoribus et rei publicae muneribus perfunctum\nsenem posse suo iure dicere idem, quod apud Ennium dicat\nille Pythius Apollo, se esse eum, unde sibi, si non populi et\nreges, at omnes sui cives consilium expetant,\nsummarum rerum incerti: quos ego ope meaâ€ ex incertis certos compotesque consilidimitto, ut ne res temere tractent turbidas:\nest enim sine dubio domus iuris consulti totius oraculum\ncivitatis; testis est huiusce Q. Muci ianua et vestibulum,\nquod in eius infirmissima valetudine adfectaque iam aetate\nmaxima cotidie frequentia civium ac summorum hominum\nsplendore celebratur.\nIam illa non longam orationem desiderant, quam ob rem\nexistimem publica quoque iura, quae sunt propria civitatis\natque imperi, tum monumenta rerum gestarum et vetustatis\nexempla oratori nota esse debere; nam ut in rerum privatarum\ncausis atque iudiciis depromenda saepe oratio est ex\niure civili et idcirco, ut ante diximus, oratori iuris civilis\nscientia necessaria est, sic in causis publicis iudiciorum,\ncontionum, senatus omnis haec et antiquitatis memoria et\npublici iuris auctoritas et regendae rei publicae ratio ac\nscientia tamquam aliqua materies eis oratoribus, qui versantur\nin re publica, subiecta esse debet.\nNon enim causidicum\nnescio quem neque clamatorem aut rabulam hoc sermone\nnostro conquirimus, sed eum virum, qui primum sit eius\nartis antistes, cuius cum ipsa natura magnam homini facultatem\ndaret, auctor tamen esse deus putatur, ut id ipsum,\nquod erat hominis proprium, non partum per nos, sed\ndivinitus ad nos delatum videretur; deinde, qui possit non\ntam caduceo quam nomine oratoris ornatus incolumis vel\ninter hostium tela versari; tum, qui scelus fraudemque\nnocentis possit dicendo subicere odio civium supplicioque\nconstringere; idemque ingeni praesidio innocentiam iudiciorum\npoena liberare; idemque languentem labentemque\npopulum aut ad decus excitare aut ab errore deducere aut\ninflammare in improbos aut incitatum in bonos mitigare;\nqui denique, quemcumque in animis hominum motum res\net causa postulet, eum dicendo vel excitare possit vel sedare.\nHanc vim si quis existimat aut ab eis, qui de dicendi ratione\nscripserunt, expositam esse aut a me posse exponi tam\nbrevi, vehementer errat neque solum inscientiam meam sed\nne rerum quidem magnitudinem perspicit: equidem vobis,\nquoniam ita voluistis, fontis, unde hauriretis, atque itinera\nipsa ita putavi esse demonstranda, non ut ipse dux essem,\nquod et infinitum est et non necessarium, sed ut commonstrarem\ntantum viam et, ut fieri solet, digitum ad fontis\nintenderem.'\n'Mihi vero' inquit Mucius 'satis superque abs te videtur\nistorum studiis, si modo sunt studiosi, esse factum; nam, ut\nSocratem illum solitum aiunt dicere perfectum sibi opus\nesse, si qui satis esset concitatus cohortatione sua ad studium\ncognoscendae percipiendaeque virtutis; quibus enim id\npersuasum esset, ut nihil mallent esse se, quam bonos viros,\neis reliquam facilem esse doctrinam; sic ego intellego, si in\nhaec, quae patefecit oratione sua Crassus, intrare volueritis,\nfacillime vos ad ea, quae cupitis, perventuros, ab hoc aditu\nianuaque patefacta.'\n'Nobis vero' inquit Sulpicius 'ista\nsunt pergrata perque iucunda; sed pauca etiam requirimus\nin primisque ea, quae valde breviter a te, Crasse, de ipsa\narte percursa sunt, cum illa te et non contemnere et didicisse\nconfiterere: ea si paulo latius dixeris, expleris omnem\nexspectationem diuturni desideri nostri; nam nunc, quibus\nstudendum rebus esset accepimus, quod ipsum est tamen\nmagnum; sed vias earum rerum rationemque cupimus\ncognoscere.'\n'Quid si,' inquit Crassus 'quoniam ego, quo\nfacilius vos apud me tenerem, vestrae potius obsecutus sum\nvoluntati, quam aut consuetudini aut naturae meae, petimus\nab Antonio, ut ea, quae continet neque adhuc protulit, ex\nquibus unum libellum sibi excidisse iam dudum questus\nest, explicet nobis et illa dicendi mysteria enuntiet?' 'Ut\nvidetur,' inquit Sulpicius; 'nam Antonio dicente etiam\nquid tu intellegas, sentiemus.'\n'Peto igitur' inquit Crassus\n'a te, quoniam id nobis, Antoni, hominibus id aetatis\noneris ab horum adulescentium studiis imponitur, ut exponas,\nquid eis de rebus, quas a te quaeri vides, sentias.'\n'Deprehensum equidem me' inquit Antonius 'plane video\natque sentio, non solum quod ea requiruntur a me, quorum\nsum ignarus atque insolens, sed quia, quod in causis valde\nfugere soleo, ne tibi, Crasse, succedam, id me nunc isti\nvitare non sinunt;\nverum hoc ingrediar ad ea, quae vultis,\naudacius, quod idem mihi spero usu esse venturum in hac\ndisputatione, quod in dicendo solet, ut nulla exspectetur\nornata oratio: neque enim sum de arte dicturus, quam\nnumquam didici, sed de mea consuetudine; ipsaque illa,\nquae in commentarium meum rettuli, sunt eius modi, non\naliqua mihi doctrina tradita, sed in rerum usu causisque\ntractata; quae si vobis, hominibus eruditissimis, non probabuntur,\nvestram iniquitatem accusatote, qui ex me ea\nquaesieritis, quae ego nescirem; meam facilitatem laudatote,\ncum vobis non meo iudicio, sed vestro studio inductus\nnon gravate respondero.'\nTum Crassus 'perge modo,'\ninquit 'Antoni; nullum est enim periculum, ne quid tu\neloquare nisi ita prudenter, ut neminem nostrum paeniteat\nad hunc te sermonem impulisse.'\n'Ego vero,' inquit, 'pergam et id faciam, quod in principio\nfieri in omnibus disputationibus oportere censeo, ut,\nquid illud sit, de quo disputetur, explanetur, ne vagari et\nerrare cogatur oratio, si ei, qui inter se dissenserint, non\nidem esse illud, de quo agitur, intellegant.\nNam si forte\nquaereretur quae esset ars imperatoris, constituendum\nputarem principio, quis esset imperator; qui cum esset\nconstitutus administrator quidam belli gerendi, tum adiungeremus\nde exercitu, de castris, de agminibus, de signorum\nconlationibus, de oppidorum oppugnationibus, de commeatu,\nde insidiis faciendis atque vitandis, de reliquis rebus, quae\nessent propriae belli administrandi; quarum qui essent animo\net scientia compotes, eos esse imperatores dicerem, utererque\nexemplis Africanorum et Maximorum, Epaminondam atque\nHannibalem atque eius generis homines nominarem.\nSin\nautem quaereremus quis esset is, qui ad rem publicam\nmoderandam usum et scientiam et studium suum contulisset,\ndefinirem hoc modo: qui quibus rebus utilitas rei\npublicae pareretur augereturque, teneret eisque uteretur,\nhunc rei publicae rectorem et consili publici auctorem esse\nhabendum, praedicaremque P. Lentulum principem illum\net Ti. Gracchum patrem et Q. Metellum et P. Africanum et\nC. Laelium et innumerabilis alios cum ex nostra civitate tum\nex ceteris.\nSin autem quaereretur quisnam iuris consultus\nvere nominaretur, eum dicerem, qui legum et consuetudinis\neius, qua privati in civitate uterentur, et ad respondendum\net ad agendum et ad cavendum peritus esset, et ex eo\ngenere Sex. Aelium, M'. Manilium, P. Mucium nominarem.\nAtque, ut iam ad leviora artium studia veniam, si musicus,\nsi grammaticus, si poeta quaeratur, possim similiter explicare,\nquid eorum quisque profiteatur et quo non amplius\nab quoque sit postulandum. Philosophi denique ipsius,\nqui de sua vi ac sapientia unus omnia paene profitetur, est\ntamen quaedam descriptio, ut is, qui studeat omnium rerum\ndivinarum atque humanarum vim naturam causasque nosse\net omnem bene vivendi rationem tenere et persequi, nomine\nhoc appelletur.\nOratorem autem, quoniam de eo quaerimus,\nequidem non facio eundem quem Crassus, qui mihi visus\nest omnem omnium rerum atque artium scientiam comprehendere\nuno oratoris officio ac nomine; atque eum puto\nesse, qui et verbis ad audiendum iucundis et sententiis\nad probandum accommodatis uti possit in causis forensibus\natque communibus: hunc ego appello oratorem eumque\nesse praeterea instructum voce et actione et lepore quodam\nvolo.\nCrassus vero mihi noster visus est oratoris facultatem\nnon illius artis terminis, sed ingeni sui finibus\nimmensis paene describere; nam et civitatum regendarum\noratori gubernacula sententia sua tradidit, in quo per mihi\nmirum visum est, Scaevola, te hoc illi concedere, cum\nsaepissime tibi senatus breviter impoliteque dicenti maximis\nsit de rebus adsensus. M. vero Scaurus, quem non longe\nruri apud se esse audio, vir regendae rei publicae scientissimus,\nsi audierit hanc auctoritatem gravitatis et consili sui\nvindicari a te, Crasse, quod eam oratoris propriam esse\ndicas, iam, credo, huc veniat et hanc loquacitatem nostram\nvultu ipso aspectuque conterreat; qui quamquam est in\ndicendo minime contemnendus, prudentia tamen rerum\nmagnarum magis quam dicendi arte nititur.\nNeque vero,\nsi quis utrumque potest, aut ille consili publici auctor ac\nsenator bonus ob eam ipsam causam orator est aut hic\ndisertus atque eloquens, si est idem in procuratione civitatis\negregius, illam scientiam dicendi copia est consecutus:\nmultum inter se distant istae facultates longeque sunt\ndiversae atque seiunctae neque eadem ratione ac via\nM. Cato, P. Africanus, Q. Metellus, C. Laelius, qui omnes\neloquentes fuerunt, orationem suam et rei publicae dignitatem\nexornabant. Neque enim est interdictum aut a rerum\nnatura aut a lege aliqua atque more, ut singulis hominibus\nne amplius quam singulas artis nosse liceat.\nQua re non,\nsi eloquentissimus Athenis Pericles idemque in ea civitate\nplurimos annos princeps consili publici fuit, idcirco eiusdem\nhominis atque artis utraque facultas existimanda est, nec, si\nP. Crassus idem fuit eloquens et iuris peritus, ob eam\ncausam inest in facultate dicendi iuris civilis scientia.\nNam\nsi ut quisque in aliqua arte et facultate excellens aliam\nquoque artem sibi adsumpserit, is perficiet ut, quod praeterea\nsciet, id eius, in quo excellet, pars quaedam esse\nvideatur, licet ista ratione dicamus pila bene et duodecim\nscriptis ludere proprium esse iuris civilis, quoniam utrumque\neorum P. Mucius optime fecerit; eademque ratione dicantur\nei quos fusikou/s Graeci nominant eidem poetae, quoniam\nEmpedocles physicus egregium poema fecerit. At hoc ne\nphilosophi quidem ipsi, qui omnia sicut propria sua esse\natque a se possideri volunt, dicere audent, geometriam aut\nmusicam philosophi esse, quia Platonem omnes in illis\nartibus praestantissimum fuisse fateantur.\nAc si iam placet\nomnis artis oratori subiungere, tolerabilius est sic potius\ndicere, ut, quoniam dicendi facultas non debeat esse ieiuna\natque nuda, sed aspersa atque distincta multarum rerum\niucunda quadam varietate, sit boni oratoris multa auribus\naccepisse, multa vidisse, multa animo et cogitatione, multa\netiam legendo percucurrisse, neque ea ut sua possedisse sed\nut aliena libasse; fateor enim callidum quendam hunc et\nnulla in re tironem ac rudem nec peregrinum atque hospitem\nin agendo esse debere.\nNeque vero istis tragoediis tuis, quibus uti philosophi\nmaxime solent, Crasse, perturbor, quod ita dixisti, neminem\nposse eorum mentis, qui audirent, aut inflammare dicendo\naut inflammatas restinguere, cum eo maxime vis oratoris\nmagnitudoque cernatur, nisi qui rerum omnium naturam et\nmores hominum atque rationes penitus perspexerit, in quo\nphilosophia sit oratori necessario percipienda; quo in studio\nhominum quoque ingeniosissimorum otiosissimorumque\ntotas aetates videmus esse contritas. Quorum ego copiam\nmagnitudinemque cognitionis atque artis non modo non\ncontemno, sed etiam vehementer admiror; nobis tamen, qui\nin hoc populo foroque versamur, satis est ea de motibus\nanimorum et scire et dicere quae non abhorrent ab hominum\nmoribus.\nQuis enim umquam orator magnus et gravis, cum\niratum adversario iudicem facere vellet, haesitavit ob eam\ncausam, quod nesciret, quid esset iracundia, fervorne mentis\nan cupiditas puniendi doloris? Quis, cum ceteros animorum\nmotus aut iudicibus aut populo dicendo miscere atque agitare\nvellet, ea dixit, quae a philosophis dici solent? qui partim\nomnino motus negant in animis ullos esse debere, quique\neos in iudicum mentibus concitent, scelus eos nefarium\nfacere; partim, qui tolerabiliores volunt esse et ad veritatem\nvitae propius accedere, permediocris ac potius levis motus\ndebere esse dicunt.\nOrator autem omnia haec, quae putantur\nin communi vitae consuetudine mala ac molesta et\nfugienda, multo maiora et acerbiora verbis facit; itemque\nea, quae vulgo expetenda atque optabilia videntur, dicendo\namplificat atque ornat; neque vult ita sapiens inter stultos\nvideri, ut ei, qui audiant, aut illum ineptum et Graeculum\nputent, aut, etiam si valde probent ingenium, oratoris sapientiam\nadmirentur, se esse stultos moleste ferant;\nsed ita\nperagrat per animos, ita sensus hominum mentisque pertractat,\nut non desideret philosophorum descriptiones neque\nexquirat oratione, summum illud bonum in animone sit an\nin corpore, virtute an voluptate definiatur, an haec inter se\niungi copularique possint; an vero, ut quibusdam visum,\nnihil certum sciri, nihil plane cognosci et percipi possit;\nquarum rerum fateor magnam multiplicemque esse disciplinam\net multas copiosas variasque rationes.\nSed aliud\nquiddam, longe aliud, Crasse, quaerimus: acuto homine\nnobis opus est et natura usuque callido, qui sagaciter pervestiget,\nquid sui cives eique homines, quibus aliquid dicendo\npersuadere velit, cogitent, sentiant, opinentur, exspectent;\nteneat oportet venas cuiusque generis, aetatis, ordinis, et\neorum, apud quos aliquid aget aut erit acturus, mentis\nsensusque degustet;\nphilosophorum autem libros reservet\nsibi ad huiusce modi Tusculani requiem atque otium, ne, si\nquando ei dicendum erit de iustitia et fide, mutuetur a\nPlatone; qui, cum haec exprimenda verbis arbitraretur,\nnovam quandam finxit in libris civitatem; usque eo illa,\nquae dicenda de iustitia putabat, a vitae consuetudine et a\ncivitatum moribus abhorrebant.\nQuod si ea probarentur in\npopulis atque in civitatibus, quis tibi, Crasse, concessisset,\nclarissimo viro et amplissimo et principi civitatis, ut illa\ndiceres in maxima contione tuorum civium, quae dixisti?\n\"Eripite nos ex miseriis, eripite ex faucibus eorum, quorum\ncrudelitas nisi nostro sanguine non potest expleri; nolite\nsinere nos cuiquam servire, nisi vobis universis, quibus et\npossumus et debemus.\" Omitto miserias, in quibus, ut illi\naiunt, vir fortis esse non potest; omitto faucis, ex quibus te\neripi vis, ne iudicio iniquo exsorbeatur sanguis tuus, quod\nsapienti negant accidere posse: servire vero non modo te,\nsed universum senatum, cuius tum causam agebas, ausus es\ndicere?\nPotestne virtus, Crasse, servire istis auctoribus,\nquorum tu praecepta oratoris facultate complecteris? Quae\net semper et sola libera est, quaeque, etiam si corpora capta\nsint armis aut constricta vinculis, tamen suum ius atque\nomnium rerum impunitam libertatem tenere debeat. Quae\nvero addidisti, non modo senatum servire posse populo, sed\netiam debere, quis hoc philosophus tam mollis, tam languidus,\ntam enervatus, tam omnia ad voluptatem corporis\ndoloremque referens probare posset, senatum servire populo,\ncui populus ipse moderandi et regendi sui potestatem quasi\nquasdam habenas tradidisset?\nItaque haec cum a te\ndivinitus ego dicta arbitrarer, P. Rutilius Rufus, homo\ndoctus et philosophiae deditus, non modo parum commode,\nsed etiam turpiter et flagitiose dicta esse dicebat; idemque\nServium Galbam, quem hominem probe commeminisse se\naiebat, pergraviter reprehendere solebat, quod is, L. Scribonio\nquaestionem in eum ferente, populi misericordiam concitasset,\ncum M. Cato, Galbae gravis atque acer inimicus,\naspere apud populum Romanum et vehementer esset\nlocutus, quam orationem in Originibus suis exposuit ipse.\nReprehendebat igitur Galbam Rutilius, quod is C. Sulpici\nGali propinqui sui Q. pupillum filium ipse paene in umeros\nsuos extulisset, qui patris clarissimi recordatione et memoria\nfletum populo moveret, et duos filios suos parvos tutelae\npopuli commendasset ac se, tamquam in procinctu testamentum\nfaceret sine libra atque tabulis, populum Romanum\ntutorem instituere dixisset illorum orbitati. Itaque, cum et\ninvidia et odio populi tum Galba premeretur, hisce eum\ntragoediis liberatum ferebat; quod item apud Catonem\nscriptum esse video, nisi pueris et lacrimis usus esset, poenas\neum daturum fuisse. Haec Rutilius valde vituperabat et\nhuic humilitati dicebat vel exsilium fuisse vel mortem anteponendam.\nNeque vero hoc solum dixit, sed ipse et sensit\net fecit: nam cum esset ille vir exemplum, ut scitis, innocentiae\ncumque illo nemo neque integrior esset in civitate\nneque sanctior, non modo supplex iudicibus esse noluit, sed\nne ornatius quidem aut liberius causam dici suam, quam\nsimplex ratio veritatis ferebat. Paulum huic Cottae tribuit\npartium, disertissimo adulescenti, sororis suae filio; dixit\nitem causam illam quadam ex parte Q. Mucius, more suo,\nnullo apparatu, pure et dilucide.\nQuod si tu tunc, Crasse,\ndixisses, qui subsidium oratori ex illis disputationibus, quibus\nphilosophi utuntur, ad dicendi copiam petendum esse paulo\nante dicebas, et, si tibi pro P. Rutilio non philosophorum\nmore, sed tuo licuisset dicere, quamvis scelerati illi fuissent,\nsicuti fuerunt pestiferi cives supplicioque digni, tamen\nomnem eorum importunitatem ex intimis mentibus evellisset\nvis orationis tuae. Nunc talis vir amissus est, dum\ncausa ita dicitur, ut si in illa commenticia Platonis civitate\nres ageretur. Nemo ingemuit, nemo inclamavit patronorum,\nnihil cuiquam doluit, nemo est questus, nemo rem publicam\nimploravit, nemo supplicavit; quid multa? pedem nemo in\nillo iudicio supplosit, credo, ne Stoicis renuntiaretur.\nImitatus\nest homo Romanus et consularis veterem illum Socratem,\nqui, cum omnium sapientissimus esset sanctissimeque\nvixisset, ita in iudicio capitis pro se ipse dixit, ut non\nsupplex aut reus, sed magister aut dominus videretur esse\niudicum. Quin etiam, cum ei scriptam orationem disertissimus\norator Lysias attulisset, quam, si ei videretur, edisceret,\nut ea pro se in iudicio uteretur, non invitus legit et commode\nscriptam esse dixit; \"sed\" inquit \"ut, si mihi calceos Sicyonios\nattulisses, non uterer, quamvis essent habiles atque apti ad\npedem, quia non essent viriles,\" sic illam orationem disertam\nsibi et oratoriam videri, fortem et virilem non videri. Ergo ille\nquoque damnatus est; neque solum primis sententiis, quibus\ntantum statuebant iudices, damnarent an absolverent, sed\netiam illis, quas iterum legibus ferre debebant;\nerat enim\nAthenis reo damnato, si fraus capitalis non esset, quasi poenae\naestimatio; et sententia cum iudicibus daretur, interrogabatur\nreus, quam quasi aestimationem commeruisse se maxime\nconfiteretur. Quod cum interrogatus Socrates esset, respondit\nsese meruisse ut amplissimis honoribus et praemiis\ndecoraretur et ut ei victus cotidianus in Prytaneo publice\npraeberetur, qui honos apud Graecos maximus habetur.\nCuius responso iudices sic exarserunt, ut capitis hominem\ninnocentissimum condemnarent; qui quidem si absolutus\nesset, quod me hercule, etiam si nihil ad nos pertinet, tamen\npropter eius ingeni magnitudinem vellem, quonam modo\nistos philosophos ferre possemus, qui nunc, cum ille damnatus\nest nullam aliam ob culpam nisi propter dicendi inscientiam,\ntamen a se oportere dicunt peti praecepta dicendi?\nQuibuscum ego non pugno, utrum sit melius aut verius:\ntantum dico et aliud illud esse atque hoc et hoc sine illo\nsummum esse posse.\nNam quod ius civile, Crasse, tam vehementer amplexus\nes, video quid egeris; tum, cum dicebas, videbam; primum\nScaevolae te dedisti, quem omnes amare meritissimo pro\neius eximia suavitate debemus; cuius artem cum indotatam\nesse et incomptam videres, verborum eam dote locupletasti\net ornasti; deinde quod in ea tu plus operae laborisque\nconsumpseras, cum eius studi tibi et hortator et magister\nesset domi, veritus es, nisi istam artem oratione exaggerasses,\nne operam perdidisses.\nSed ego ne cum ista quidem arte\npugno. Sit sane tanta quantam tu illam esse vis—etenim\nsine controversia et magna est et late patet et ad multos\npertinet et summo in honore semper fuit et clarissimi cives\nei studio etiam hodie praesunt—sed vide, Crasse, ne dum\nnovo et alieno ornatu velis ornare iuris civilis scientiam, suo\nquoque eam concesso et tradito spolies atque denudes.\nNam, si ita diceres, qui iuris consultus esset, esse eum\noratorem, itemque qui esset orator, iuris eundem esse consultum,\npraeclaras duas artis constitueres atque inter se paris\net eiusdem socias dignitatis. Nunc vero iuris consultum\nsine hac eloquentia, de qua quaerimus, fateris esse posse,\nfuisseque plurimos; oratorem negas, nisi illam scientiam\nadsumpserit, esse posse. Ita est tibi iuris consultus ipse per\nse nihil nisi leguleius quidam cautus et acutus, praeco\nactionum, cantor formularum, auceps syllabarum; sed quia\nsaepe utitur orator subsidio iuris in causis, idcirco istam\niuris scientiam eloquentiae tamquam ancillulam pedisequamque\nadiunxisti.\nQuod vero impudentiam admiratus es eorum patronorum,\nqui aut, cum parva nescirent, magna profiterentur aut ea,\nquae maxima essent in iure civili, tractare auderent in causis,\ncum ea nescirent numquamque didicissent, utriusque rei\nfacilis est et prompta defensio. Nam neque illud est\nmirandum, qui, quibus verbis coemptio fiat, nesciat, eundem\neius mulieris, quae coemptionem fecerit, causam posse\ndefendere; nec, si parvi navigi et magni eadem est in\ngubernando scientia, idcirco qui, quibus verbis erctum cieri\noporteat, nesciat, idem erciscundae familiae causam agere\nnon possit.\nNam, quod maximas centumviralis causas in\niure positas protulisti, quae tandem earum causa fuit, quae\nab homine eloquenti iuris imperito non ornatissime potuerit\ndici? Quibus quidem in causis omnibus, sicut in ipsa\nM'. Curi, quae abs te nuper est dicta, et in C. Hostili\nMancini controversia atque in eo puero, qui ex altera natus\nerat uxore, non remisso nuntio superiori, fuit inter peritissimos\nhomines summa de iure dissensio: quaero igitur, quid\nadiuverit oratorem in his causis iuris scientia, cum hic iuris\nconsultus superior fuerit discessurus, qui esset non suo\nartificio, sed alieno, hoc est, non iuris scientia, sed eloquentia,\nsustentatus.\nEquidem hoc saepe audivi: cum\naedilitatem P. Crassus peteret eumque maior natu et iam\nconsularis Ser. Galba adsectaretur, quod Crassi filiam Gaio\nfilio suo despondisset, accessisse ad Crassum consulendi\ncausa quendam rusticanum, qui cum Crassum seduxisset\natque ad eum rettulisset responsumque ab eo verum magis\nquam ad suam rem accommodatum abstulisset, ut eum\ntristem Galba vidit, nomine appellavit quaesivitque, qua de\nre ad Crassum rettulisset; ex quo ut audivit commotumque\nut vidit hominem, \"suspenso\" inquit \"animo et occupato\nCrassum tibi respondisse video,\" deinde ipsum Crassum\nmanu prehendit et \"heus tu,\" inquit \"quid tibi in mentem\nvenit ita respondere?\" Tum ille fidenter homo peritissimus\nconfirmare ita se rem habere, ut respondisset, nec dubium\nesse posse; Galba autem adludens varie et copiose multas\nsimilitudines adferre multaque pro aequitate contra ius\ndicere; atque illum, cum disserendo par esse non posset—\nquamquam fuit Crassus in numero disertorum, sed par\nGalbae nullo modo—ad auctores confugisse et id, quod\nipse diceret, et in P. Muci fratris sui libris et in Sex. Aeli\ncommentariis scriptum protulisse ac tamen concessisse\nGalbae disputationem sibi probabilem et prope veram videri.\nAc tamen, quae causae sunt eius modi, ut de earum iure\ndubium esse non possit, omnino in iudicium vocari non\nsolent. Num quis eo testamento, quod paterfamilias ante\nfecit quam ei filius natus esset, hereditatem petit? Nemo;\nquia constat agnascendo rumpi testamentum; ergo in hoc\ngenere iuris iudicia nulla sunt: licet igitur impune oratori\nomnem hanc partem iuris non controversi ignorare, quae\npars sine dubio multo maxima est;\nin eo autem iure, quod\nambigitur inter peritissimos, non est difficile oratori eius\npartis, quamcumque defendet, auctorem aliquem invenire;\na quo cum amentatas hastas acceperit, ipse eas oratoris\nlacertis viribusque torquebit. Nisi vero—bona venia huius\noptimi viri dixerim—Scaevolae tu libellis aut praeceptis\nsoceri tui causam M'. Curi defendisti, non adripuisti patrocinium\naequitatis et defensionem testamentorum ac voluntatis\nmortuorum.\nAc mea quidem sententia—frequens enim\nte audivi atque adfui—multo maiorem partem sententiarum\nsale tuo et lepore et politissimis facetiis pellexisti, cum et\nillud nimium acumen inluderes et admirarere ingenium\nScaevolae qui excogitasset nasci prius oportere quam emori;\ncumque multa conligeres et ex legibus et ex senatus consultis\net ex vita ac sermone communi non modo acute sed etiam\nridicule ac facete, ubi si verba, non rem sequeremur, confici\nnihil posset: itaque hilaritatis plenum iudicium ac laetitiae\nfuit; in quo quid tibi iuris civilis exercitatio profuerit, non\nintellego; dicendi vis egregia, summa festivitate et venustate\nconiuncta, profuit.\nIpse ille Mucius paterni iuris defensor\net quasi patrimoni propugnator sui, quid in illa causa, cum\ncontra te diceret, attulit, quod de iure civili depromptum\nvideretur? Quam legem recitavit? Quid patefecit dicendo,\nquod fuisset imperitis occultius? Nempe eius omnis oratio\nversata est in eo, ut scriptum plurimum valere oportere\ndefenderet; at in hoc genere pueri apud magistros exercentur\nomnes, cum in eius modi causis alias scriptum,\nalias aequitatem defendere docentur.\nEt, credo, in illa\nmilitis causa, si tu aut heredem aut militem defendisses,\nad Hostilianas te actiones, non ad tuam vim et oratoriam\nfacultatem contulisses: tu vero, vel si testamentum\ndefenderes, sic ageres, ut omne omnium testamentorum ius\nin eo iudicio positum videretur, vel si causam ageres militis,\npatrem eius, ut soles, dicendo a mortuis excitasses; statuisses\nante oculos; complexus esset filium flensque eum\ncentum viris commendasset; lapides me hercule omnis flere\nac lamentari coegisses, ut totum illud vti lingva nvn-\ncvpassit non in xii tabulis, quas tu omnibus bibliothecis\nanteponis, sed in magistri carmine scriptum videretur.\nNam quod inertiam accusas adulescentium, qui istam\nartem primum facillimam non ediscant, quae quam sit\nfacilis, illi viderint, qui eius artis adrogantia, quasi difficillima\nsit, ita subnixi ambulant, deinde etiam tu ipse videris, qui\neam artem facilem esse dicis, quam concedis adhuc artem\nomnino non esse, sed aliquando, si quis aliam artem\ndidicerit, ut hanc artem efficere possit, tum esse illam artem\nfuturam; deinde, quod sit plena delectationis; in quo tibi\nremittunt omnes istam voluptatem et ea se carere patiuntur;\nnec quisquam est eorum, qui, si iam sit ediscendum sibi\naliquid, non Teucrum Pacuvi malit quam Manilianas\nvenalium vendendorum leges ediscere;\ntum autem quod\namore patriae censes nos nostrorum maiorum inventa nosse\ndebere, non vides veteres leges aut ipsas sua vetustate consenuisse\naut novis legibus esse sublatas? Quod vero viros\nbonos iure civili fieri putas, quia legibus et praemia proposita\nsint virtutibus et supplicia vitiis, equidem putabam\nvirtutem hominibus, si modo tradi ratione possit, instituendo\net persuadendo, non minis et vi ac metu tradi. Nam ipsum\nquidem illud etiam sine cognitione iuris, quam sit bellum\ncavere malum, scire possumus.\nDe me autem ipso, cui uni\ntu concedis, ut sine ulla iuris scientia tamen causis satis\nfacere possim, tibi hoc, Crasse, respondeo, neque me\numquam ius civile didicisse neque tamen in eis causis, quas\nin iure possem defendere, umquam istam scientiam desiderasse;\naliud est enim esse artificem cuiusdam generis atque\nartis, aliud in communi vita et vulgari hominum consuetudine\nnec hebetem nec rudem.\nCui nostrum licet fundos\nnostros obire aut res rusticas vel fructus causa vel delectationis\ninvisere? Tamen nemo tam sine oculis, tam sine\nmente vivit, ut quid sit sementis ac messis, quid arborum\nputatio ac vitium, quo tempore anni aut quo modo ea fiant\nomnino nesciat. Num igitur si qui fundus inspiciendus aut\nsi mandandum aliquid procuratori de agri cultura aut\nimperandum vilico est, Magonis Karthaginiensis sunt libri\nperdiscendi? an hac communi intellegentia contenti esse\npossumus? Cur ergo non eidem in iure civili, praesertim\ncum in causis et in negotiis et in foro conteramur, satis\ninstructi esse possumus ad hoc dumtaxat, ne in nostra\npatria peregrini atque advenae esse videamur?\nAc si iam\nsit causa aliqua ad nos delata obscurior, difficile, credo, sit,\ncum hoc Scaevola communicare; quamquam ipsi omnia,\nquorum negotium est, consulta ad nos et exquisita deferunt.\nAn vero, si de re ipsa, si de finibus, cum in rem praesentem\nnon venimus, si de tabulis et perscriptionibus controversia\nest, contortas res et saepe difficilis necessario perdiscimus;\nsi leges nobis aut si hominum peritorum responsa cognoscenda\nsunt, veremur ne ea, si ab adulescentia iuri civili\nminus studuerimus, non queamus cognoscere?\nNihilne igitur prodest oratori iuris civilis scientia? Non\npossum negare prodesse ullam scientiam, ei praesertim,\ncuius eloquentia copia rerum debeat esse ornata; sed multa\net magna et difficilia sunt ea, quae sunt oratori necessaria,\nut eius industriam in plura studia distrahere nolim.\nQuis\nneget opus esse oratori in hoc oratorio motu statuque Rosci\ngestum et venustatem? Tamen nemo suaserit studiosis\ndicendi adulescentibus in gestu discendo histrionum more\nelaborare. Quid est oratori tam necessarium quam vox?\nTamen me auctore nemo dicendi studiosus Graecorum\nmore tragoedorum voci serviet, qui et annos compluris\nsedentes declamitant et cotidie, ante quam pronuntient,\nvocem cubantes sensim excitant eandemque, cum egerunt,\nsedentes ab acutissimo sono usque ad gravissimum sonum\nrecipiunt et quasi quodam modo conligunt. Hoc nos si\nfacere velimus, ante condemnentur ei, quorum causas\nreceperimus, quam totiens, quotiens praescribitur, Paeanem\naut hymnum recitarimus.\nQuod si in gestu, qui multum\noratorem adiuvat, et in voce, quae una maxime eloquentiam\nvel commendat vel sustinet, elaborare nobis non licet ac\ntantum in utroque adsequi possumus, quantum in hac acie\ncotidiani muneris spati nobis datur, quanto minus est ad\niuris civilis perdiscendi occupationem descendendum?\nQuod et summatim percipi sine doctrina potest et hanc\nhabet ab illis rebus dissimilitudinem, quod vox et gestus\nsubito sumi et aliunde adripi non potest, iuris utilitas ad\nquamque causam quamvis repente vel a peritis vel de libris\ndepromi potest.\nItaque illi disertissimi homines ministros\nhabent in causis iuris peritos, cum ipsi sint imperitissimi, ei\nqui, ut abs te paulo ante dictum est, pragmatici vocantur;\nin quo nostri omnino melius multo, quod clarissimorum\nhominum auctoritate leges et iura tecta esse voluerunt.\nSed tamen non fugisset hoc Graecos homines, si ita necesse\nesse arbitrati essent, oratorem ipsum erudire in iure civili,\nnon ei pragmaticum adiutorem dare.\nNam quod dicis\nsenectutem a solitudine vindicari iuris civilis scientia,\nfortasse etiam pecuniae magnitudine; sed nos non quid\nnobis utile, verum quid oratori necessarium sit, quaerimus.\nQuamquam, quoniam multa ad oratoris similitudinem ab\nuno artifice sumimus, solet idem Roscius dicere se, quo\nplus sibi aetatis accederet, eo tardiores tibicinis modos et\ncantus remissiores esse facturum. Quod si ille astrictus certa\nquadam numerorum moderatione et pedum tamen aliquid\nad requiem senectutis excogitat, quanto facilius nos non\nlaxare modos, sed totos mutare possumus?\nNeque enim\nhoc te, Crasse, fallit, quam multa sint et quam varia genera\ndicendi, id quod haud sciam an tu primus ostenderis, qui\niam diu multo dicis remissius et lenius quam solebas;\nneque minus haec tamen tua gravissimi sermonis lenitas,\nquam illa summa vis et contentio probatur: multique\noratores fuerunt, ut illum Scipionem audimus et Laelium,\nqui omnia sermone conficerent paulo intentiore, numquam,\nut Ser. Galba, lateribus aut clamore contenderent. Quod\nsi iam hoc facere non poteris aut noles, vereris ne tua\ndomus talis et viri et civis, si a litigiosis hominibus non\ncolatur, a ceteris deseratur? Equidem tantum absum ab\nista sententia, ut non modo non arbitrer subsidium senectutis\nin eorum, qui consultum veniant, multitudine esse\nponendum, sed tamquam portum aliquem exspectem istam\nquam tu times, solitudinem. Subsidium enim bellissimum\nexistimo esse senectuti otium.\nReliqua vero etiam si adiuvant, historiam dico et prudentiam\niuris publici et antiquitatis memoriam et exemplorum\ncopiam, si quando opus erit, a viro optimo et istis rebus\ninstructissimo, familiari meo Congo mutuabor, neque repugnabo,\nquo minus, id quod modo hortatus es, omnia legant,\nomnia audiant, in omni recto studio atque humanitate\nversentur; sed me hercule non ita multum spati mihi habere\nvidentur, si modo ea facere et persequi volent, quae a te,\nCrasse, praecepta sunt; qui mihi prope iam nimis duras\nleges imponere visus es huic aetati, sed tamen ad id, quod\ncupiunt, adipiscendum prope necessarias.\nNam et subitae\nad propositas causas exercitationes et accuratae ac meditatae\ncommentationes ac stilus ille tuus, quem tu vere dixisti\nperfectorem dicendi esse ac magistrum, multi sudoris est;\net illa orationis suae cum scriptis alienis comparatio et de\nalieno scripto subita vel laudandi vel vituperandi vel comprobandi\nvel refellendi causa disputatio non mediocris\ncontentionis est vel ad memoriam vel ad imitandum.\nIllud\nvero fuit horribile, quod me hercule vereor ne maiorem vim\nad deterrendum habuerit quam ad cohortandum: voluisti\nenim in suo genere unum quemque nostrum quasi quendam\nesse Roscium; dixistique non tam ea, quae recta essent,\nprobari, quam quae prava, fastidiis adhaerescere; quod ego\nnon tam fastidiose in nobis quam in histrionibus spectari\nputo;\nitaque nos raucos saepe attentissime audiri video;\ntenet enim res ipsa atque causa; at Aesopum, si paulum\ninrauserit, explodi. A quibus enim nihil praeter voluptatem\naurium quaeritur, in eis offenditur, simul atque imminuitur\naliquid de voluptate, in eloquenti autem multa sunt quae\nteneant; quae si omnia summa non sunt et pleraque tamen\nmagna sunt, necesse est ea ipsa, quae sunt, mirabilia\nvideri.\nErgo, ut ad primum illud revertar, sit orator nobis is, qui,\nut Crassus descripsit, accommodate ad persuadendum\npossit dicere; is autem concludatur in ea, quae sunt in usu\ncivitatum vulgari ac forensi, remotisque ceteris studiis,\nquamvis ea sint ampla atque praeclara, in hoc uno opere,\nut ita dicam, noctes et dies urgeatur; imiteturque illum, cui\nsine dubio summa vis dicendi conceditur, Atheniensem\nDemosthenem, in quo tantum studium fuisse tantusque\nlabor dicitur, ut primum impedimenta naturae diligentia\nindustriaque superaret, cumque ita balbus esset, ut eius\nipsius artis, cui studeret, primam litteram non posset dicere,\nperfecit meditando, ut nemo planius esse locutus putaretur;\ndeinde cum spiritus eius esset angustior, tantum continenda\nanima in dicendo est adsecutus, ut una continuatione verborum,\nid quod eius scripta declarant, binae ei contentiones\nvocis et remissiones continerentur;\nqui etiam, ut memoriae\nproditum est, coniectis in os calculis, summa voce versus\nmultos uno spiritu pronuntiare consuescebat; neque is consistens\nin loco, sed inambulans atque ascensu ingrediens\narduo.\nHisce ego cohortationibus, Crasse, ad studium et\nad laborem incitandos iuvenis vehementer adsentior; cetera,\nquae conlegisti ex variis et diversis studiis et artibus, tametsi\nipse es omnia consecutus, tamen ab oratoris proprio officio\natque munere seiuncta esse arbitror.'\nHaec cum Antonius dixisset, sane dubitare visus est\nSulpicius et Cotta, utrius oratio propius ad veritatem videretur\naccedere.\nTum Crassus 'operarium nobis quendam,\nAntoni, oratorem facis atque haud scio an aliter sentias et\nutare tua illa mirifica ad refellendum consuetudine, qua tibi\nnemo umquam praestitit; cuius quidem ipsius facultatis\nexercitatio oratorum propria est, sed iam in philosophorum\nconsuetudine versatur maximeque eorum, qui de omni re\nproposita in utramque partem solent copiosissime dicere.\nVerum ego non solum arbitrabar, his praesertim audientibus,\na me informari oportere, qualis esse posset is, qui habitaret\nin subselliis neque quicquam amplius adferret, quam quod\ncausarum necessitas postularet, sed maius quiddam videbam,\ncum censebam oratorem, praesertim in nostra re\npublica, nullius ornamenti expertem esse oportere. Tu\nautem, quoniam exiguis quibusdam finibus totum oratoris\nmunus circumdedisti, hoc facilius nobis expones ea, quae\nabs te de officiis praeceptisque oratoris quaesita sunt; sed\nopinor secundum hunc diem; satis enim multa a nobis\nhodie dicta sunt.\nNunc et Scaevola, quoniam in Tusculanum\nire constituit, paulum requiescet, dum se calor frangat;\net nos ipsi, quoniam id temporis est, valetudini demus\noperam.' Placuit sic omnibus. Tum Scaevola 'sane'\ninquit 'vellem non constituissem in Tusculanum me hodie\nventurum esse L. Aelio; libenter audirem Antonium'; et,\ncum exsurgeret, simul adridens 'neque enim' inquit 'tam\nmihi molestus fuit, quod ius nostrum civile pervellit, quam\niucundus, quod se id nescire confessus est.'\nMagna nobis pueris, Quinte frater, si memoria tenes,\nopinio fuit L. Crassum non plus attigisse doctrinae, quam\nquantum prima illa puerili institutione potuisset; M. autem\nAntonium omnino omnis eruditionis expertem atque ignarum\nfuisse; erantque multi qui, quamquam non ita se rem\nhabere arbitrarentur, tamen, quo facilius nos incensos studio\ndiscendi a doctrina deterrerent, libenter id, quod dixi, de\nillis oratoribus praedicarent, ut, si homines non eruditi\nsummam essent prudentiam atque incredibilem eloquentiam\nconsecuti, inanis omnis noster esse labor et stultum in nobis\nerudiendis patris nostri, optimi ac prudentissimi viri, studium\nvideretur.\nQuos tum, ut pueri, refutare domesticis\ntestibus patre et C. Aculeone propinquo nostro et L. Cicerone\npatruo solebamus, quod de Crasso pater et Aculeo,\nquocum erat nostra matertera, quem Crassus dilexit ex\nomnibus plurimum, et patruus, qui cum Antonio in Ciliciam\nprofectus una decesserat, multa nobis de eius studio\net doctrina saepe narravit; cumque nos cum consobrinis\nnostris, Aculeonis filiis, et ea disceremus, quae Crasso placerent,\net ab eis doctoribus, quibus ille uteretur, erudiremur,\netiam illud saepe intelleximus, cum essemus eius domi,\nquod vel pueri sentire poteramus, illum et Graece sic loqui,\nnullam ut nosse aliam linguam videretur, et doctoribus\nnostris ea ponere in percontando eaque ipsum omni in\nsermone tractare, ut nihil esse ei novum, nihil inauditum\nvideretur.\nDe Antonio vero, quamquam saepe ex humanissimo\nhomine patruo nostro acceperamus, quem ad modum\nille vel Athenis vel Rhodi se doctissimorum hominum sermonibus\ndedisset, tamen ipse adulescentulus, quantum illius\nineuntis aetatis meae patiebatur pudor, multa ex eo saepe\nquaesivi. Non erit profecto tibi, quod scribo, hoc novum;\nnam iam tum ex me audiebas mihi illum ex multis variisque\nsermonibus nullius rei, quae quidem esset in eis artibus,\nde quibus aliquid existimare possem, rudem aut ignarum\nesse visum.\nSed fuit hoc in utroque eorum, ut Crassus non\ntam existimari vellet non didicisse, quam illa despicere et\nnostrorum hominum in omni genere prudentiam Graecis\nanteferre; Antonius autem probabiliorem hoc populo orationem\nfore censebat suam, si omnino didicisse numquam\nputaretur; atque ita se uterque graviorem fore, si alter contemnere,\nalter ne nosse quidem Graecos videretur.\nQuorum\nconsilium quale fuerit, nihil sane ad hoc tempus; illud\nautem est huius institutae scriptionis ac temporis, neminem\neloquentia non modo sine dicendi doctrina, sed ne sine\nomni quidem sapientia florere umquam et praestare potuisse.\nEtenim ceterae fere artes se ipsae per se tuentur\nsingulae; bene dicere autem, quod est scienter et perite et\nornate dicere, non habet definitam aliquam regionem, cuius\nterminis saepta teneatur: omnia, quaecumque in hominum\ndisceptationem cadere possunt, bene sunt ei dicenda, qui\nhoc se posse profitetur, aut eloquentiae nomen relinquendum\nest.\nQua re equidem et in nostra civitate et in ipsa Graecia,\nquae semper haec summa duxit, multos et ingeniis eximiis\net magna laude dicendi sine summa rerum omnium scientia\nfuisse fateor; talem vero exsistere eloquentiam, qualis fuit in\nCrasso et Antonio, non cognitis rebus omnibus, quae ad\ntantam prudentiam pertinerent, tantamque dicendi copiam,\nquanta in illis fuit, non potuisse confirmo.\nQuo etiam feci\nlibentius, ut eum sermonem, quem illi quondam inter se de\nhis rebus habuissent, mandarem litteris, vel ut illa opinio,\nquae semper fuisset, tolleretur, alterum non doctissimum,\nalterum plane indoctum fuisse; vel ut ea, quae existimarem\na summis oratoribus de eloquentia divinitus esse dicta,\ncustodirem litteris, si ullo modo adsequi complectique\npotuissem; vel me hercule etiam ut laudem eorum iam\nprope senescentem, quantum ego possem, ab oblivione\nhominum atque a silentio vindicarem.\nNam si ex scriptis\ncognosci ipsi suis potuissent, minus hoc fortasse mihi esse\nputassem laborandum; sed cum alter non multum, quod\nquidem exstaret, et id ipsum adulescens, alter nihil admodum\nscripti reliquisset, deberi hoc a me tantis hominum\ningeniis putavi, ut, cum etiam nunc vivam illorum memoriam\nteneremus, hanc immortalem redderem, si possem.\nQuod hoc etiam spe adgredior maiore ad probandum, quia\nnon de Ser. Galbae aut C. Carbonis eloquentia scribo\naliquid, in quo liceat mihi fingere, si quid velim, nullius\nmemoria iam me refellente, sed edo haec eis cognoscenda,\nqui eos ipsos, de quibus loquor, saepe audierunt; ut duos\nsummos viros eis, qui neutrum illorum viderint, eorum,\nquibus ambo illi oratores cogniti sint, vivorum et praesentium\nmemoria teste commendemus.\nNec vero te, carissime\nfrater atque optime, rhetoricis nunc quibusdam libris, quos\ntu agrestis putas, insequor ut erudiam; quid enim tua\npotest esse oratione aut subtilius aut ornatius? Sed sive\niudicio, ut soles dicere, sive, ut ille pater eloquentiae de se\nIsocrates scripsit ipse, pudore a dicendo et timiditate ingenua\nquadam refugisti, sive, ut ipse iocari soleo, unum\nputasti satis esse non modo in una familia rhetorem, sed\npaene in tota civitate, non tamen arbitror tibi hos libros in\neo fore genere, quod merito propter eorum, qui de dicendi\nratione disputarunt, ieiunitatem bonarum artium possit inludi;\nnihil enim mihi quidem videtur in Crassi et Antoni\nsermone esse praeteritum, quod quisquam summis ingeniis,\nacerrimis studiis, optima doctrina, maximo usu cognosci\nac percipi potuisse arbitraretur, quod tu facillime poteris\niudicare, qui prudentiam rationemque dicendi per te ipsum,\nusum autem per nos percipere voluisti.\nSed quo citius\nhoc, quod suscepimus, non mediocre munus conficere possimus,\nomissa nostra adhortatione ad eorum, quos proposuimus,\nsermonem disputationemque veniamus.\nPostero igitur die, quam illa erant acta, hora fere secunda,\ncum etiam tum in lecto Crassus esset et apud eum Sulpicius\nsederet, Antonius autem inambularet cum Cotta in\nporticu, repente eo Q. Catulus senex cum C. Iulio fratre\nvenit; quod ubi audivit, commotus Crassus surrexit omnesque\nadmirati maiorem aliquam esse causam eorum adventus\nsuspicati sunt.\nQui cum inter se, ut ipsorum usus ferebat,\namicissime consalutassent: 'quid vos tandem?' Crassus\n'num quidnam' inquit 'novi?' 'Nihil sane,' inquit Catulus\n'etenim vides esse ludos; sed—vel tu nos ineptos licet'\ninquit 'vel molestos putes—cum ad me in Tusculanum'\ninquit 'heri vesperi venisset Caesar de Tusculano suo, dixit\nmihi a se Scaevolam hinc euntem esse conventum, ex quo\nmira quaedam se audisse dicebat; te, quem ego totiens\nomni ratione temptans ad disputandum elicere non potuissem,\npermulta de eloquentia cum Antonio disseruisse et\ntamquam in schola prope ad Graecorum consuetudinem\ndisputasse:\nita me frater exoravit ne ipsum quidem a studio\naudiendi nimis abhorrentem, sed me hercule verentem, ne\nmolesti vobis interveniremus, ut huc secum venirem; etenim\nScaevolam ita dicere aiebat, bonam partem sermonis\nin hunc diem esse dilatam. Hoc tu si cupidius factum\nexistimas, Caesari attribues; si familiarius, utrique nostrum;\nnos quidem, nisi forte molesti intervenimus, venisse\ndelectat.'\nTum Crassus 'equidem, quaecumque vos causa\nhuc attulisset, laetarer, cum apud me viderem homines mihi\ncarissimos et amicissimos; sed tamen, vere dicam, quaevis\nmallem fuisset, quam ista, quam dicis. Ego enim, ut, quem\nad modum sentio, loquar, numquam mihi minus quam\nhesterno die placui; magis adeo id facilitate quam alia ulla\nculpa mea contigit, qui, dum obsequor adulescentibus, me\nsenem esse sum oblitus fecique id, quod ne adulescens\nquidem feceram, ut eis de rebus, quae doctrina aliqua continerentur,\ndisputarem. Sed hoc tamen cecidit mihi peropportune,\nquod transactis iam meis partibus ad Antonium\naudiendum venistis.'\nTum Caesar 'equidem,' inquit\n'Crasse, ita sum cupidus in illa longiore te ac perpetua\ndisputatione audiendi, ut, si id mihi minus contingat, vel\nhoc sim cotidiano tuo sermone contentus; itaque experiar\nequidem illud, ut ne Sulpicius familiaris meus aut Cotta plus\nquam ego apud te valere videantur, et te exorabo profecto,\nut mihi quoque et Catulo tuae suavitatis aliquid impertias;\nsin tibi id minus libebit, non te urgebo neque committam,\nut, dum vereare tu ne sis ineptus, me esse iudices.'\nTum\nille 'ego me hercule' inquit, 'Caesar, ex omnibus Latinis\nverbis huius verbi vim vel maximam semper putavi; quem\nenim nos ineptum vocamus, is mihi videtur ab hoc nomen\nhabere ductum, quod non sit aptus, idque in sermonis\nnostri consuetudine perlate patet; nam qui aut tempus quid\npostulet non videt aut plura loquitur aut se ostentat aut\neorum, quibuscum est, vel dignitatis vel commodi rationem\nnon habet aut denique in aliquo genere aut inconcinnus\naut multus est, is ineptus esse dicitur.\nHoc vitio cumulata\nest eruditissima illa Graecorum natio; itaque quod vim\nhuius mali Graeci non vident, ne nomen quidem ei vitio\nimposuerunt; ut enim quaeras omnia, quo modo Graeci\nineptum appellent, non reperies. Omnium autem ineptiarum,\nquae sunt innumerabiles, haud sciam an nulla sit\nmaior quam, ut illi solent, quocumque in loco, quoscumque\ninter homines visum est, de rebus aut difficillimis aut non\nnecessariis argutissime disputare. Hoc nos ab istis adulescentibus\nfacere inviti et recusantes heri coacti sumus.'\nTum\nCatulus 'ne Graeci quidem,' inquit 'Crasse, qui in civitatibus\nsuis clari et magni fuerunt, sicuti tu es nosque omnes\nin nostra re publica volumus esse, horum Graecorum, qui\nse inculcant auribus nostris, similes fuerunt, nec in otio\nsermones huius modi disputationesque fugiebant.\nAc si tibi\nvidentur, qui temporis, qui loci, qui hominum rationem non\nhabent, inepti, sicut debent videri, num tandem aut locus\nhic non idoneus videtur, in quo porticus haec ipsa, ubi\nnunc ambulamus, et palaestra et tot locis sessiones gymnasiorum\net Graecorum disputationum memoriam quodam\nmodo commovent? Aut num importunum tempus in tanto\notio, quod et raro datur et nunc peroptato nobis datum est?\nAut homines ab hoc genere disputationis alieni, qui omnes\nei sumus, ut sine his studiis vitam nullam esse ducamus?'\n'Omnia ista' inquit Crassus 'ego alio modo interpretor, qui\nprimum palaestram et sedes et porticus etiam ipsos, Catule,\nGraecos exercitationis et delectationis causa non disputationis\ninvenisse arbitror; nam et saeculis multis ante gymnasia\ninventa sunt, quam in eis philosophi garrire coeperunt,\net hoc ipso tempore, cum omnia gymnasia philosophi teneant,\ntamen eorum auditores discum audire quam philosophum\nmalunt; qui simul ut increpuit, in media oratione de maximis\nrebus et gravissimis disputantem philosophum omnes\nunctionis causa relinquunt; ita levissimam delectationem\ngravissimae, ut ipsi ferunt, utilitati anteponunt.\nOtium autem\nquod dicis esse, adsentior; verum oti fructus est non contentio\nanimi, sed relaxatio. Saepe ex socero meo audivi,\ncum is diceret socerum suum Laelium semper fere cum\nScipione solitum rusticari eosque incredibiliter repuerascere\nesse solitos, cum rus ex urbe tamquam e vinclis evolavissent.\nNon audeo dicere de talibus viris, sed tamen ita solet narrare\nScaevola, conchas eos et umbilicos ad Caietam et ad\nLaurentum legere consuesse et ad omnem animi remissionem\nludumque descendere.\nSic enim res sese habet, ut,\nquem ad modum volucris videmus procreationis atque utilitatis\nsuae causa effingere et construere nidos, easdem autem,\ncum aliquid effecerint, levandi laboris sui causa passim ac\nlibere solutas opere volitare, sic nostri animi negotiis forensibus\natque urbano opere defessi gestiant ac volitare cupiant\nvacui cura ac labore.\nItaque illud ego, quod in causa Curiana\nScaevolae dixi, non dixi secus ac sentiebam: nam \"si,\"\ninquam \"Scaevola, nullum erit testamentum recte factum,\nnisi quod tu scripseris, omnes ad te cives cum tabulis veniemus,\nomnium testamenta tu scribes unus. Quid igitur?\"\ninquam \"quando ages negotium publicum? quando amicorum?\nquando tuum? quando denique nihil ages?\" Tum\nillud addidi \"mihi enim liber esse non videtur, qui non\naliquando nihil agit.\" In qua permaneo, Catule, sententia\nmeque, cum huc veni, hoc ipsum nihil agere et plane cessare\ndelectat.\nNam, quod addidisti tertium, vos esse eos,\nqui vitam insuavem sine his studiis putaretis, id me non\nmodo non hortatur ad disputandum, sed etiam deterret.\nNam ut C. Lucilius, homo doctus et perurbanus, dicere\nsolebat ea, quae scriberet neque se ab indoctissimis neque\na doctissimis legi velle, quod alteri nihil intellegerent, alteri\nplus fortasse quam ipse; de quo etiam scripsit \"Persium\nnon curo legere,\"—hic fuit enim, ut noramus, omnium fere\nnostrorum hominum doctissimus—\"Laelium Decumum\nvolo,\" quem cognovimus virum bonum et non inlitteratum,\nsed nihil ad Persium; sic ego, si iam mihi disputandum sit\nde his nostris studiis, nolim equidem apud rusticos, sed\nmulto minus apud vos; malo enim non intellegi orationem\nmeam quam reprehendi.'\nTum Caesar 'equidem,' inquit\n'Catule, iam mihi videor navasse operam, quod huc\nvenerim; nam haec ipsa recusatio disputationis disputatio\nquaedam fuit mihi quidem periucunda. Sed cur impedimus\nAntonium, cuius audio esse partis, ut de tota eloquentia\ndisserat, quemque iam dudum et Cotta et Sulpicius exspectat?'\n'Ego vero' inquit Crassus 'neque Antonium\nverbum facere patiar et ipse obmutescam, nisi prius a vobis\nimpetraro'â€”'Quidnam?' inquit Catulus. 'Ut hic sitis\nhodie.' Tum, cum ille dubitaret, quod ad fratrem promiserat,\n'ego' inquit Iulius 'pro utroque respondeo: sic\nfaciemus; atque ista quidem condicione, vel ut verbum\nnullum faceres, me teneres.'\nHic Catulus adrisit et simul,\n'praecisa' inquit 'mihi quidem est dubitatio, quoniam\nneque domi imperaram et hic, apud quem eram futurus,\nsine mea sententia tam facile promisit.'\nTum omnes oculos in Antonium coniecerunt, et ille\n'audite vero, audite,' inquit 'hominem enim audietis de\nschola atque a magistro et Graecis litteris eruditum, et eo\nquidem loquar confidentius, quod Catulus auditor accessit,\ncui non solum nos Latini sermonis, sed etiam Graeci ipsi\nsolent suae linguae subtilitatem elegantiamque concedere.\nSed quia tamen hoc totum, quicquid est, sive artificium\nsive studium dicendi, nisi accessit os, nullum potest esse,\ndocebo vos, discipuli, id quod ipse non didici, quid de omni\ngenere dicendi sentiam.'\nHic postea quam adriserunt, 'res\nmihi videtur esse' inquit 'facultate praeclara, arte mediocris;\nars enim earum rerum est, quae sciuntur; oratoris\nautem omnis actio opinionibus, non scientia, continetur;\nnam et apud eos dicimus, qui nesciunt, et ea dicimus, quae\nnescimus ipsi; itaque et illi alias aliud eisdem de rebus et\nsentiunt et iudicant et nos contrarias saepe causas dicimus,\nnon modo ut Crassus contra me dicat aliquando aut ego\ncontra Crassum, cum alterutri necesse sit falsum dicere, sed\netiam ut uterque nostrum eadem de re alias aliud defendat,\ncum plus uno verum esse non possit. Ut igitur in eius\nmodi re, quae mendacio nixa sit, quae ad scientiam non\nsaepe perveniat, quae opiniones hominum et saepe errores\naucupetur, ita dicam, si causam putatis esse, cur audiatis.'\n'Nos vero et valde quidem' Catulus inquit 'putamus atque\neo magis, quod nulla mihi ostentatione videris esse usurus;\nexorsus es enim non gloriose, ut tu putas, magis a veritate,\nquam a nescio qua dignitate.'\n'Ut igitur de ipso genere\nsum confessus,' inquit Antonius 'artem esse non maximam,\nsic illud adfirmo, praecepta posse quaedam dari peracuta ad\npertractandos animos hominum et ad excipiendas eorum\nvoluntates. Huius rei scientiam si quis volet magnam\nquandam artem esse dicere, non repugnabo; etenim cum\nplerique temere ac nulla ratione causas in foro dicant, non\nnulli autem propter exercitationem aut propter consuetudinem\naliquam callidius id faciant, non est dubium quin, si\nquis animadverterit, quid sit, qua re alii melius quam alii\ndicant, id possit notare: ergo id qui toto in genere fecerit,\nis si non plane artem, at quasi artem quandam invenerit.\nAtque utinam, ut mihi illa videor videre in foro atque in\ncausis, item nunc, quem ad modum ea reperirentur, possem\nvobis exquirere! Sed de me videro; nunc hoc propono,\nquod mihi persuasi, quamvis ars non sit, tamen nihil esse\nperfecto oratore praeclarius; nam ut usum dicendi omittam,\nqui in omni pacata et libera civitate dominatur, tanta oblectatio\nest in ipsa facultate dicendi, ut nihil hominum aut\nauribus aut mentibus iucundius percipi possit.\nQui enim\ncantus moderata oratione dulcior inveniri potest? Quod\ncarmen artificiosa verborum conclusione aptius? Qui actor\nimitanda quam orator suscipienda veritate iucundior? Quid\nautem subtilius quam crebrae acutaeque sententiae? Quid\nadmirabilius quam res splendore inlustrata verborum?\nQuid plenius quam omni genere rerum cumulata oratio?\nNeque ulla non propria oratoris res est, quae quidem\nornate dici graviterque debet.\nHuius est in dando consilio\nde maximis rebus cum dignitate explicata sententia;\neiusdem et languentis populi incitatio et effrenati moderatio;\neadem facultate et fraus hominum ad perniciem et integritas\nad salutem vocatur. Quis cohortari ad virtutem\nardentius, quis a vitiis acrius revocare, quis vituperare\nimprobos asperius, quis laudare bonos ornatius, quis cupiditatem\nvehementius frangere accusando potest? Quis\nmaerorem levare mitius consolando?\nHistoria vero testis\ntemporum, lux veritatis, vita memoriae, magistra vitae, nuntia\nvetustatis, qua voce alia nisi oratoris immortalitati commendatur?\nNam si qua est ars alia, quae verborum aut\nfaciendorum aut legendorum scientiam profiteatur; aut si\nquisquam dicitur nisi orator formare orationem eamque\nvariare et distinguere quasi quibusdam verborum sententiarumque\ninsignibus; aut si via ulla nisi ab hac una arte\ntraditur aut argumentorum aut sententiarum aut denique\ndiscriptionis atque ordinis, fateamur aut hoc, quod haec ars\nprofiteatur, alienum esse aut cum alia aliqua arte esse commune:\nsed si in hac una est ea ratio atque doctrina, non,\nsi qui aliarum artium bene locuti sunt, eo minus id est\nhuius unius proprium;\nsed ut orator de eis rebus, quae\nceterarum artium sunt, si modo eas cognovit, ut heri Crassus\ndicebat, optime potest dicere, sic ceterarum artium homines\nornatius illa sua dicunt, si quid ab hac arte didicerunt.\nNeque enim si de rusticis rebus agricola quispiam aut\netiam, id quod multi, medicus de morbis aut si de pingendo\npictor aliquis diserte scripserit aut dixerit, idcirco illius artis\nputanda est eloquentia; in qua quia vis magna est in hominum\ningeniis, eo multi etiam sine doctrina aliquid omnium\ngenerum atque artium consequuntur; sed, quid cuiusque\nsit proprium, etsi ex eo iudicari potest, cum videris,\nquid quaeque doceat, tamen hoc certius esse nihil potest,\nquam quod omnes artes aliae sine eloquentia suum munus\npraestare possunt, orator sine ea nomen obtinere suum non\npotest; ut ceteri, si diserti sint, aliquid ab hoc habeant,\nhic, nisi domesticis se instruxerit copiis, aliunde dicendi\ncopiam petere non possit.'\nTum Catulus 'etsi,' inquit\n'Antoni, minime impediendus est interpellatione iste cursus\norationis tuae, patiere tamen mihique ignosces; \"non enim\npossum quin exclamem,\" ut ait ille in Trinummo: ita vim\noratoris cum exprimere subtiliter visus es, tum laudare\ncopiosissime; quod quidem eloquentem vel optime facere\noportet, ut eloquentiam laudet; debet enim ad eam laudandam\nipsam illam adhibere, quam laudat. Sed perge porro;\ntibi enim adsentior vestrum esse hoc totum diserte dicere,\nidque si quis in alia arte faciat, eum adsumpto aliunde uti\nbono, non proprio nec suo.'\nEt Crassus 'nox te' inquit\n'nobis, Antoni, expolivit hominemque reddidit; nam hesterno\nsermone unius cuiusdam operis, ut ait Caecilius,\nremigem aliquem aut baiulum nobis oratorem descripseras,\ninopem quendam humanitatis atque inurbanum.' Tum\nAntonius 'heri enim' inquit 'hoc mihi proposueram, ut, si\nte refellissem, hos a te discipulos abducerem; nunc, Catulo\naudiente et Caesare, videor debere non tam pugnare tecum\nquam quid ipse sentiam dicere.\nSequitur igitur, quoniam\nnobis est hic, de quo loquimur, in foro atque in oculis\ncivium constituendus, ut videamus, quid ei negoti demus\ncuique eum muneri velimus esse praepositum; nam Crassus\nheri, cum vos, Catule et Caesar, non adessetis, posuit breviter\nin artis distributione idem, quod Graeci plerique posuerunt,\nneque sane quid ipse sentiret, sed quid ab illis\ndiceretur, ostendit: duo prima genera quaestionum esse, in\nquibus eloquentia versaretur, unum infinitum, alterum certum.\nInfinitum mihi videbatur id dicere, in quo aliquid\ngeneratim quaereretur, hoc modo: expetendane esset eloquentia?\nexpetendine honores? Certum autem, in quo\nquid in personis et in constituta re et definita quaereretur;\ncuius modi sunt, quae in foro atque in civium causis disceptationibusque\nversantur.\nEa mihi videntur aut in lite\noranda aut in consilio dando esse posita; nam illud tertium,\nquod et a Crasso tactum est et, ut audio, ille ipse Aristoteles,\nqui haec maxime inlustravit, adiunxit, etiam si opus\nest, minus est tamen necessarium.' 'Quidnam?' inquit\nCatulus; 'an laudationes? Id enim video poni genus tertium.'\n'Ita,' inquit Antonius 'et in eo quidem genere scio\net me et omnis, qui adfuerunt, delectatos esse vehementer,\ncum a te est Popilia, mater vestra, laudata, cui primum\nmulieri hunc honorem in nostra civitate tributum puto.\nSed non omnia, quaecumque loquimur, mihi videntur ad\nartem et ad praecepta esse revocanda;\nex eis enim fontibus,\nunde ad omnia ornamenta dicendi praecepta sumuntur,\nlicebit etiam laudationem ornare neque illa elementa\ndesiderare, quae ut nemo tradat, quis est qui nesciat, quae\nsint in homine laudanda? Positis enim eis rebus, quas\nCrassus in illius orationis suae, quam contra conlegam censor\nhabuit, principio dixit: quae natura aut fortuna darentur\nhominibus, in eis rebus se vinci posse animo aequo pati;\nquae ipsi sibi homines parare possent, in eis rebus se pati\nnon posse vinci; qui laudabit quempiam, intelleget exponenda\nsibi esse fortunae bona;\nea sunt generis, pecuniae, propinquorum,\namicorum, opum, valetudinis, formae, virium, ingeni\net ceterarum rerum, quae sunt aut corporis aut extraneae; si\nhabuerit, bene rebus eis usum; si non habuerit, sapienter\ncaruisse; si amiserit, moderate tulisse; deinde, quid sapienter\nis, quem laudet, quid liberaliter, quid fortiter, quid iuste, quid\nmagnifice, quid pie, quid grate, quid humaniter, quid denique\ncum aliqua virtute aut fecerit aut tulerit: haec et quae sunt\neius generis facile videbit, qui volet laudare; et qui vituperare,\ncontraria.'\n'Cur igitur dubitas,' inquit Catulus,\n'facere hoc tertium genus, quoniam est in ratione rerum?\nNon enim, si est facilius, eo de numero quoque est excerpendum.'\n'Quia nolo,' inquit, 'omnia, quae cadunt aliquando\nin oratorem, quamvis exigua sint, ea sic tractare,\nquasi nihil possit dici sine praeceptis suis;\nnam et testimonium\nsaepe dicendum est ac non numquam etiam accuratius,\nut mihi etiam necesse fuit in Sex. Titium, seditiosum\ncivem et turbulentum; explicavi in eo testimonio dicendo\nomnia consilia consulatus mei, quibus illi tribuno plebis pro\nre publica restitissem, quaeque ab eo contra rem publicam\nfacta arbitrarer, exposui; diu retentus sum, multa audivi,\nmulta respondi. Num igitur placet, cum de eloquentia\npraecipias, aliquid etiam de testimoniis dicendis quasi in\narte tradere?'\n'Nihil sane' inquit Catulus 'necesse est.'\n'Quid si, quod saepe summis viris accidit, mandata sint\nexponenda aut in senatu ab imperatore aut ad imperatorem\naut ad regem aut ad populum aliquem a senatu, num quia\ngenere orationis in eius modi causis accuratiore est utendum,\nidcirco pars etiam haec causarum numeranda videtur aut\npropriis praeceptis instruenda?' 'Minime vero,' inquit Catulus;\n'non enim deerit homini diserto in eius modi rebus\nfacultas ex ceteris rebus et causis comparata.'\n'Ergo item'\ninquit 'illa, quae saepe diserte agenda sunt et quae ego\npaulo ante, cum eloquentiam laudarem, dixi oratoris esse,\nneque habent suum locum ullum in divisione partium neque\ncertum praeceptorum genus et agenda sunt non minus\ndiserte, quam quae in lite dicuntur, obiurgatio, cohortatio,\nconsolatio, quorum nihil est, quod non summa dicendi\nornamenta desideret; sed ex artificio res istae praecepta\nnon quaerunt.'\n'Plane' inquit Catulus 'adsentior.' 'Age\nvero,' inquit Antonius 'qualis oratoris et quanti hominis in\ndicendo putas esse historiam scribere?' 'Si, ut Graeci\nscripserunt, summi,' inquit Catulus; 'si, ut nostri, nihil\nopus est oratore; satis est non esse mendacem.' 'Atqui,\nne nostros contemnas,' inquit Antonius, 'Graeci quoque\nipsi sic initio scriptitarunt, ut noster Cato, ut Pictor, ut\nPiso;\nerat enim historia nihil aliud nisi annalium confectio,\ncuius rei memoriaeque publicae retinendae causa ab initio\nrerum Romanarum usque ad P. Mucium pontificem maximum\nres omnis singulorum annorum mandabat litteris\npontifex maximus referebatque in album et proponebat\ntabulam domi, potestas ut esset populo cognoscendi, eique\netiam nunc annales maximi nominantur.\nHanc similitudinem\nscribendi multi secuti sunt, qui sine ullis ornamentis monumenta\nsolum temporum, hominum, locorum gestarumque\nrerum reliquerunt; itaque qualis apud Graecos Pherecydes,\nHellanicus, Acusilas fuit aliique permulti, talis noster Cato\net Pictor et Piso, qui neque tenent, quibus rebus ornetur\noratio—modo enim huc ista sunt importata—et, dum intellegatur\nquid dicant, unam dicendi laudem putant esse\nbrevitatem.\nPaulum se erexit et addidit maiorem historiae\nsonum vocis vir optimus, Crassi familiaris, Antipater; ceteri\nnon exornatores rerum, sed tantum modo narratores fuerunt.'\n'Est,' inquit Catulus 'ut dicis; sed iste ipse Caelius neque\ndistinxit historiam varietate colorum neque verborum\nconlocatione et tractu orationis leni et aequabili perpolivit\nillud opus; sed ut homo neque doctus neque maxime\naptus ad dicendum, sicut potuit, dolavit; vicit tamen, ut\ndicis, superiores.'\n'Minime mirum,' inquit Antonius 'si\nista res adhuc nostra lingua inlustrata non est; nemo enim\nstudet eloquentiae nostrorum hominum, nisi ut in causis\natque in foro eluceat; apud Graecos autem eloquentissimi\nhomines remoti a causis forensibus cum ad ceteras res\ninlustris tum ad historiam scribendam maxime se applicaverunt:\nnamque et Herodotum illum, qui princeps genus\nhoc ornavit, in causis nihil omnino versatum esse accepimus;\natqui tanta est eloquentia, ut me quidem, quantum ego\nGraece scripta intellegere possum, magno opere delectet;\net post illum Thucydides omnis dicendi artificio mea sententia\nfacile vicit;\nqui ita creber est rerum frequentia, ut\nverborum prope numerum sententiarum numero consequatur,\nita porro verbis est aptus et pressus, ut nescias, utrum res\noratione an verba sententiis inlustrentur: atqui ne hunc\nquidem, quamquam est in re publica versatus, ex numero\naccepimus eorum, qui causas dictitarunt; et hos ipsos libros\ntum scripsisse dicitur, cum a re publica remotus atque, id\nquod optimo cuique Athenis accidere solitum est, in\nexsilium pulsus esset;\nhunc consecutus est Syracosius\nPhilistus, qui, cum Dionysi tyranni familiarissimus esset,\notium suum consumpsit in historia scribenda maximeque\nThucydidem est, ut mihi videtur, imitatus. Postea vero ex\nclarissima quasi rhetoris officina duo praestantes ingenio,\nTheopompus et Ephorus ab Isocrate magistro impulsi se ad\nhistoriam contulerunt; causas omnino numquam attigerunt.\nDenique etiam a philosophia profectus princeps Xenophon,\nSocraticus ille, post ab Aristotele Callisthenes, comes\nAlexandri, scripsit historiam, et is quidem rhetorico paene\nmore; ille autem superior leniore quodam sono est usus, et\nqui illum impetum oratoris non habeat, vehemens fortasse\nminus, sed aliquanto tamen est, ut mihi quidem videtur,\ndulcior. Minimus natu horum omnium Timaeus, quantum\nautem iudicare possum, longe eruditissimus et rerum copia\net sententiarum varietate abundantissimus et ipsa compositione\nverborum non impolitus magnam eloquentiam\nad scribendum attulit, sed nullum usum forensem.'\nHaec\ncum ille dixisset, 'quid est,' inquit 'Catule?' Caesar;\n'ubi sunt, qui Antonium Graece negant scire? Quot\nhistoricos nominavit! Quam scienter, quam proprie de uno\nquoque dixit!' 'Id me hercule' inquit Catulus 'admirans\nillud iam mirari desino, quod multo magis ante mirabar,\nhunc, cum haec nesciret, in dicendo posse tantum.' 'Atqui,\nCatule,' inquit Antonius 'non ego utilitatem aliquam ad\ndicendum aucupans horum libros et non nullos alios, sed\ndelectationis causa, cum est otium, legere soleo.\nQuid ergo\nest? Est, fatebor, aliquid tamen; ut, cum in sole ambulem,\netiam si ego aliam ob causam ambulem, fieri natura\ntamen, ut colorer, sic, cum istos libros ad Misenum—nam\nRomae vix licet—studiosius legerim, sentio illorum tactu\norationem meam quasi colorari. Sed ne latius hoc vobis\npatere videatur, haec dumtaxat in Graecis intellego, quae\nipsi, qui scripserunt, voluerunt vulgo intellegi:\nin philosophos\nvestros si quando incidi, deceptus indicibus librorum, qui\nsunt fere inscripti de rebus notis et inlustribus, de virtute,\nde iustitia, de honestate, de voluptate, verbum prorsus\nnullum intellego; ita sunt angustis et concisis disputationibus\ninligati; poetas omnino quasi alia quadam lingua locutos\nnon conor attingere. Cum eis me, ut dixi, oblecto, qui res\ngestas aut orationes scripserunt suas aut qui ita loquuntur,\nut videantur voluisse esse nobis, qui non sumus eruditissimi,\nfamiliares.\nSed illuc redeo: videtisne, quantum munus sit\noratoris historia? Haud scio an flumine orationis et varietate\nmaximum; neque eam reperio usquam separatim instructam\nrhetorum praeceptis; sita sunt enim ante oculos.\nNam quis nescit primam esse historiae legem, ne quid falsi\ndicere audeat? Deinde ne quid veri non audeat? Ne\nquae suspicio gratiae sit in scribendo? Ne quae simultatis?\nHaec scilicet fundamenta nota sunt omnibus, ipsa autem\nexaedificatio posita est in rebus et verbis: rerum ratio ordinem\ntemporum desiderat, regionum descriptionem; vult\netiam, quoniam in rebus magnis memoriaque dignis consilia\nprimum, deinde acta, postea eventus exspectentur, et de\nconsiliis significari quid scriptor probet et in rebus gestis\ndeclarari non solum quid actum aut dictum sit, sed etiam\nquo modo, et cum de eventu dicatur, ut causae explicentur\nomnes vel casus vel sapientiae vel temeritatis hominumque\nipsorum non solum res gestae, sed etiam, qui fama ac\nnomine excellant, de cuiusque vita atque natura;\nverborum\nautem ratio et genus orationis fusum atque tractum et cum\nlenitate quadam aequabiliter profluens sine hac iudiciali\nasperitate et sine sententiarum forensibus aculeis persequendum\nest. Harum tot tantarumque rerum videtisne nulla\nesse praecepta, quae in artibus rhetorum reperiantur? In\neodem silentio multa alia oratorum officia iacuerunt, cohortationes,\npraecepta, consolationes, admonita, quae tractanda\nsunt omnia disertissime, sed locum suum in his artibus,\nquae traditae sunt, habent nullum.\nAtque in hoc genere\nilla quoque est infinita silva, quod oratori plerique, ut etiam\nCrassus ostendit, duo genera ad dicendum dederunt: unum\nde certa definitaque causa, quales sunt, quae in litibus,\nquae in deliberationibus versantur, addat, si quis volet,\netiam laudationes; alterum, quod appellant omnes fere\nscriptores, explicat nemo, infinitam generis sine tempore et\nsine persona quaestionem. Hoc quid et quantum sit, cum\ndicunt, intellegere mihi non videntur:\nsi enim est oratoris,\nquaecumque res infinite posita sit, de ea posse dicere,\ndicendum erit ei, quanta sit solis magnitudo, quae forma\nterrae; de mathematicis, de musicis rebus non poterit quin\ndicat hoc onere suscepto recusare; denique ei, qui profitetur\nesse suum non solum de eis controversiis, quae temporibus\net personis notatae sunt, hoc est, de omnibus forensibus,\nsed etiam de generum infinitis quaestionibus dicere, nullum\npotest esse genus orationis, quod sit exceptum.\nSed si illam\nquoque partem quaestionum oratori volumus adiungere\nvagam et liberam et late patentem, ut de rebus bonis aut\nmalis, expetendis aut fugiendis, honestis aut turpibus, utilibus\naut inutilibus, de virtute, de iustitia, de continentia, de\nprudentia, de magnitudine animi, de liberalitate, de pietate,\nde amicitia, de officio, de fide, de ceteris virtutibus contrariisque\nvitiis dicendum oratori putemus; itemque de re\npublica, de imperio, de re militari, de disciplina civitatis, de\nhominum moribus, adsumamus eam quoque partem, sed ita,\nut sit circumscripta modicis regionibus.\nEquidem omnia,\nquae pertinent ad usum civium, morem hominum, quae\nversantur in consuetudine vitae, in ratione rei publicae, in\nhac societate civili, in sensu hominis communi, in natura, in\nmoribus, comprehendenda esse oratori puto; si minus ut\nseparatim de his rebus philosophorum more respondeat, at\ncerte ut in causa prudenter possit intexere; hisce autem\nipsis de rebus ut ita loquatur, uti ei, qui iura, qui leges, qui\ncivitates constituerunt, locuti sunt, simpliciter et splendide,\nsine ulla serie disputationum et sine ieiuna concertatione\nverborum.\nHoc loco ne qua sit admiratio, si tot tantarumque\nrerum nulla a me praecepta ponentur, sic statuo: ut in\nceteris artibus, cum tradita sint cuiusque artis difficillima,\nreliqua, quia aut faciliora aut similia sint, tradi non necesse\nesse; ut in pictura, qui hominum unam speciem pingere\nperdidicerit, posse eum cuiusvis vel formae vel aetatis,\netiam si non didicerit, pingere neque esse periculum, qui\nleonem aut taurum pingat egregie, ne idem in multis aliis\nquadrupedibus facere non possit—neque est omnino ars\nulla, in qua omnia, quae illa arte effici possint, a doctore\ntradantur, sed qui primarum et certarum rerum genera ipsa\ndidicerunt, reliqua non incommode per se adsequentur—\nsimiliter arbitror in hac sive ratione sive exercitatione dicendi,\nqui illam vim adeptus sit, ut eorum mentis, qui aut\nde re publica aut de ipsius rebus aut de eis, contra quos aut\npro quibus dicat, cum aliqua statuendi potestate audiant, ad\nsuum arbitrium movere possit, illum de toto illo genere reliquarum\norationum non plus quaesiturum esse, quid dicat,\nquam Polyclitum illum, cum Herculem fingebat, quem ad\nmodum pellem aut hydram fingeret, etiam si haec numquam\nseparatim facere didicisset.'\nTum Catulus 'praeclare mihi\nvideris, Antoni, posuisse' inquit 'ante oculos, quid discere\noporteret eum, qui orator esset futurus, quid, etiam si non\ndidicisset, ex eo, quod didicisset, adsumeret; deduxisti enim\ntotum hominem in duo genera solum causarum, cetera\ninnumerabilia exercitationi et similitudini reliquisti: sed\nvideto ne in istis duobus generibus hydra tibi sit et pellis,\nHercules autem et alia opera maiora in illis rebus, quas\npraetermittis, relinquantur; non enim mihi minus operis\nvidetur de universis generibus rerum quam de singulorum\ncausis ac multo etiam maius de natura deorum quam de\nhominum litibus dicere.' 'Non est ita,' inquit Antonius;\n'dicam enim tibi, Catule, non tam doctus quam, id quod\nest maius, expertus: omnium ceterarum rerum oratio, mihi\ncrede, ludus est homini non hebeti neque inexercitato\nneque communium litterarum et politioris humanitatis experti;\nin causarum contentionibus magnum est quoddam\nopus atque haud sciam an de humanis operibus longe\nmaximum; in quibus vis oratoris plerumque ab imperitis\nexitu et victoria iudicatur; ubi adest armatus adversarius,\nqui sit et feriendus et repellendus; ubi saepe is, qui rei\ndominus futurus est, alienus atque iratus aut etiam amicus\nadversario et inimicus tibi est; cum aut docendus is est aut\ndedocendus aut reprimendus aut incitandus aut omni ratione\nad tempus, ad causam oratione moderandus (in quo saepe\nbenevolentia ad odium, odium autem ad benevolentiam\ndeducendum est); aut tamquam machinatione aliqua tum\nad severitatem tum ad remissionem animi, tum ad tristitiam\ntum ad laetitiam est contorquendus;\nomnium sententiarum\ngravitate, omnium verborum ponderibus est utendum;\naccedat oportet actio varia, vehemens, plena animi, plena\nspiritus, plena doloris, plena veritatis. In his operibus si\nquis illam artem comprehenderit, ut tamquam Phidias\nMinervae signum efficere possit, non sane, quem ad modum,\nut in clipeo idem artifex, minora illa opera facere discat,\nlaborabit.'\nTum Catulus 'quo ista maiora ac mirabiliora\nfecisti, eo me maior exspectatio tenet quibusnam rationibus\nquibusque praeceptis ea tanta vis comparetur; non quo\nmea quidem iam intersit—neque enim aetas id mea desiderat\net aliud genus quoddam dicendi nos secuti sumus,\nqui numquam sententias de manibus iudicum vi quadam\norationis extorsimus ac potius placatis eorum animis tantum,\nquantum ipsi patiebantur, accepimus—sed tamen ista tua\nnullum ad usum meum, tantum cognoscendi studio adductus\nrequiro.\nNec mihi opus est Graeco aliquo doctore, qui\nmihi pervulgata praecepta decantet, cum ipse numquam\nforum, numquam ullum iudicium aspexerit; ut Peripateticus\nille dicitur Phormio, cum Hannibal Karthagine expulsus\nEphesum ad Antiochum venisset exsul proque eo, quod\neius nomen erat magna apud omnis gloria, invitatus esset\nab hospitibus suis, ut eum, quem dixi, si vellet, audiret;\ncumque is se non nolle dixisset, locutus esse dicitur homo\ncopiosus aliquot horas de imperatoris officio et de omni\nre militari. Tum, cum ceteri, qui illum audierant, vehementer\nessent delectati, quaerebant ab Hannibale, quidnam\nipse de illo philosopho iudicaret: hic Poenus non optime\nGraece, sed tamen libere respondisse fertur, multos se\ndeliros senes saepe vidisse, sed qui magis quam Phormio\ndeliraret vidisse neminem.\nNeque me hercule iniuria; quid\nenim aut adrogantius aut loquacius fieri potuit quam Hannibali,\nqui tot annis de imperio cum populo Romano omnium\ngentium victore certasset, Graecum hominem, qui numquam\nhostem, numquam castra vidisset, numquam denique minimam\npartem ullius publici muneris attigisset, praecepta de\nre militari dare? Hoc mihi facere omnes isti, qui de arte\ndicendi praecipiunt, videntur; quod enim ipsi experti non\nsunt, id docent ceteros; sed hoc minus fortasse errant, quod\nnon te, ut Hannibalem ille, sed pueros aut adulescentulos\ndocere conantur.'\n'Erras, Catule,' inquit Antonius 'nam\negomet in multos iam Phormiones incidi. Quis enim est\nistorum Graecorum, qui quemquam nostrum quicquam\nintellegere arbitretur? Ac mihi quidem non ita molesti\nsunt; facile omnis perpetior et perfero; nam aut aliquid\nadferunt, quod mihi non displiceat, aut efficiunt, ut me non\ndidicisse minus paeniteat; dimitto autem eos non tam\ncontumeliose quam philosophum illum Hannibal, et eo\nfortasse plus habeo etiam negoti. Sed tamen est eorum\ndoctrina, quantum ego iudicare possum, perridicula:\ndividunt\nenim totam rem in duas partis, in causae controversiam\net in quaestionis: causam appellant rem positam in disceptatione\nreorum et controversia; quaestionem autem rem\npositam in infinita dubitatione; de causa praecepta dant;\nde altera parte dicendi mirum silentium est.\nDeinde quinque\nfaciunt quasi membra eloquentiae, invenire quid dicas,\ninventa disponere, deinde ornare verbis, post memoriae\nmandare, tum ad extremum agere ac pronuntiare; rem\nsane non reconditam; quis enim hoc non sua sponte viderit,\nneminem posse dicere, nisi et quid diceret et quibus verbis\net quo ordine diceret haberet et ea meminisset? Atque\nhaec ego non reprehendo, sed ante oculos posita esse\ndico, ut eas item quattuor, quinque, sexve partis vel etiam\nseptem, quoniam aliter ab aliis digeruntur, in quas est ab\nhis omnis oratio distributa:\niubent enim exordiri ita, ut\neum, qui audiat, benevolum nobis faciamus et docilem et\nattentum; deinde rem narrare, et ita ut veri similis narratio\nsit, ut aperta, ut brevis; post autem dividere causam aut\nproponere; nostra confirmare argumentis ac rationibus;\ndeinde contraria refutare; tum autem alii conclusionem\norationis et quasi perorationem conlocant, alii iubent, ante\nquam peroretur, ornandi aut augendi causa digredi, deinde\nconcludere ac perorare.\nNe haec quidem reprehendo; sunt\nenim concinne distributa, sed tamen, id quod necesse fuit\nhominibus expertibus veritatis, non perite: quae enim\npraecepta principiorum et narrationum esse voluerunt, ea in\ntotis orationibus sunt conservanda;\nnam ego mihi benevolum\niudicem facilius facere possum, cum sum in cursu\norationis, quam cum omnia sunt inaudita; docilem autem\nnon cum polliceor me demonstraturum, sed tum, cum doceo\net explano; attentum vero crebro tota actione excitandis\nmentibus iudicum, non prima denuntiatione efficere possumus.\nIam vero narrationem quod iubent veri similem esse\net apertam et brevem, recte nos admonent: quod haec\nnarrationis magis putant esse propria quam totius orationis,\nvalde mihi videntur errare; omninoque in hoc omnis est\nerror, quod existimant artificium esse hoc quoddam non\ndissimile ceterorum, cuius modi de ipso iure civili hesterno\ndie Crassus componi posse dicebat: ut genera rerum primum\nexponerentur, in quo vitium est, si genus ullum praetermittitur;\ndeinde singulorum partes generum, in quo et\ndeesse aliquam partem et superare mendosum est; tum\nverborum omnium definitiones, in quibus neque abesse\nquicquam decet neque redundare.\nSed hoc si in iure civili,\nsi etiam in parvis aut mediocribus rebus doctiores adsequi\npossunt, non idem sentio tanta hac in re tamque immensa\nposse fieri; sin autem qui arbitrantur, deducendi sunt ad\neos, qui haec docent; omnia iam explicata et perpolita\nadsequentur; sunt enim innumerabiles de his rebus libri\nneque abditi neque obscuri: sed videant quid velint; ad\nludendumne an ad pugnandum arma sint sumpturi; aliud\nenim pugna et acies, aliud ludus campusque noster desiderat;\nac tamen ars ipsa ludicra armorum et gladiatori et militi prodest\naliquid; sed animus acer et praesens et acutus idem\natque versutus invictos viros efficit non difficilius arte coniuncta.\nQua re ego tibi oratorem sic iam instituam, si\npotuero, ut quid efficere possit ante perspiciam: sit enim mihi\ntinctus litteris; audierit aliquid, legerit, ista ipsa praecepta\nacceperit; temptabo quid deceat, quid voce, quid viribus,\nquid spiritu, quid lingua efficere possit. Si intellegam posse\nad summos pervenire, non solum hortabor, ut elaboret, sed\netiam, si vir quoque bonus mihi videbitur esse, obsecrabo;\ntantum ego in excellenti oratore et eodem bono viro pono\nesse ornamenti universae civitati; sin videbitur, cum omnia\nsumme fecerit, tamen ad mediocris oratores esse venturus, permittam\nipsi quid velit; molestus magno opere non ero; sin\nplane abhorrebit et erit absurdus, ut se contineat aut ad\naliud studium transferat, admonebo;\nnam neque is, qui optime\npotest, deserendus ullo modo est a cohortatione nostra\nneque is, qui aliquid potest, deterrendus: quod alterum\ndivinitatis mihi cuiusdam videtur, alterum, vel non facere\nquod non optime possis, vel facere quod non pessime facias,\nhumanitatis, tertium vero illud, clamare contra quam deceat\net quam possit, hominis est, ut tu, Catule, de quodam\nclamatore dixisti, stultitiae suae quam plurimos testis domestico\npraeconio conligentis.\nDe hoc igitur, qui erit talis, ut\ncohortandus adiuvandusque sit, ita loquamur, ut ei tradamus\nea dumtaxat, quae nos usus docuit, ut nobis ducibus veniat\neo, quo sine duce ipsi pervenimus, quoniam meliora docere\nnon possumus.\nAtque ut a familiari nostro exordiar, hunc\nego, Catule, Sulpicium primum in causa parvula adulescentulum\naudivi voce et forma et motu corporis et reliquis\nrebus aptis ad hoc munus, de quo quaerimus, oratione autem\nceleri et concitata, quod erat ingeni, et verbis effervescentibus\net paulo nimium redundantibus, quod erat aetatis.\nNon sum aspernatus; volo enim se efferat in adulescente\nfecunditas; nam facilius sicut in vitibus revocantur ea,\nquae se nimium profuderunt, quam, si nihil valet materies,\nnova sarmenta cultura excitantur; item volo esse in adulescente,\nunde aliquid amputem; non enim potest in eo sucus\nesse diuturnus, quod nimis celeriter est maturitatem exsecutum.\nVidi statim indolem neque dimisi tempus et eum\nsum cohortatus, ut forum sibi ludum putaret esse ad discendum,\nmagistrum autem, quem vellet, eligeret; me quidem\nsi audiret, L. Crassum: quod iste adripuit et ita sese\nfacturum confirmavit atque etiam addidit, gratiae scilicet\ncausa, me quoque sibi magistrum futurum. Vix annus\nintercesserat ab hoc sermone cohortationis meae, cum iste\naccusavit C. Norbanum, defendente me: non est credibile\nquid interesse mihi sit visum inter eum, qui tum erat et qui\nanno ante fuerat. Omnino in illud genus eum Crassi\nmagnificum atque praeclarum natura ipsa ducebat, sed ea\nnon satis proficere potuisset, nisi eodem studio atque imitatione\nintendisset atque ita dicere consuesset, ut tota mente\nCrassum atque omni animo intueretur.\nErgo hoc sit primum\nin praeceptis meis, ut demonstremus, quem imitetur atque\nita, ut, quae maxime excellent in eo, quem imitabitur, ea\ndiligentissime persequatur; tum accedat exercitatio, qua\nillum, quem delegerit, imitando effingat atque exprimat, non\nut multos imitatores saepe cognovi, qui aut ea, quae facilia\nsunt, aut etiam illa, quae insignia ac paene vitiosa, consectantur\nimitando.\nNihil est facilius, quam amictum imitari\nalicuius aut statum aut motum; si vero etiam vitiosi aliquid\nest, id sumere et in eo vitio similem esse non magnum est,\nut ille, qui nunc etiam, amissa voce, furit in re publica,\nFufius, nervos in dicendo C. Fimbriae, quos tamen habuit\nille, non adsequitur, oris pravitatem et verborum latitudinem\nimitatur; sed tamen ille nec deligere scivit, cuius potissimum\nsimilis esset, et in eo ipso, quem delegerat, imitari\netiam vitia voluit;\nqui autem ita faciet, ut oportet, primum\nvigilet necesse est in deligendo; deinde, quem probarit, in\neo, quae maxime excellent, ea diligentissime persequatur.\nQuid enim causae censetis esse cur aetates extulerint\nsingulae singula prope genera dicendi? Quod non tam\nfacile in nostris oratoribus possumus iudicare, quia scripta,\nex quibus iudicium fieri posset, non multa sane reliquerunt,\nquam in Graecis, ex quorum scriptis, cuiusque aetatis quae\ndicendi ratio voluntasque fuerit, intellegi potest.\nAntiquissimi\nfere sunt, quorum quidem scripta constent, Pericles\natque Alcibiades et eadem aetate Thucydides, subtiles,\nacuti, breves, sententiisque magis quam verbis abundantes:\nnon potuisset accidere, ut unum genus esset omnium, nisi\naliquem sibi proponerent ad imitandum. Consecuti sunt\nhos Critias, Theramenes, Lysias: multa Lysiae scripta sunt;\nnon nulla Critiae; de Theramene audimus; omnes etiam\ntum retinebant illum Pericli sucum, sed erant paulo uberiore\nfilo.\nEcce tibi est exortus Isocrates, magister istorum\nomnium, cuius e ludo tamquam ex equo Troiano meri\nprincipes exierunt; sed eorum partim in pompa, partim in\nacie inlustres esse voluerunt. Atque et illi, Theopompi,\nEphori, Philisti, Naucratae multique alii naturis differunt,\nvoluntate autem similes sunt et inter sese et magistri;\net hi, qui se ad causas contulerunt, ut Demosthenes,\nHyperides, Lycurgus, Aeschines, Dinarchus aliique complures,\netsi inter se pares non fuerunt, tamen omnes sunt in\neodem veritatis imitandae genere versati, quorum quam diu\nmansit imitatio, tam diu genus illud dicendi studiumque\nvixit;\npostea quam exstinctis his omnis eorum memoria sensim\nobscurata est et evanuit, alia quaedam dicendi molliora\nac remissiora genera viguerunt. Inde Demochares, quem\naiunt sororis filium fuisse Demostheni; tum Phalereus ille\nDemetrius omnium istorum mea sententia politissimus,\naliique horum similes exstiterunt. Quae si volemus usque\nad hoc tempus persequi, intellegemus, ut hodie etiam\nAlabandensem illum Meneclem et eius fratrem Hieroclem,\nquos ego audivi, tota imitetur Asia, sic semper fuisse\naliquem, cuius se similis plerique esse vellent.\nHanc igitur\nsimilitudinem qui imitatione adsequi volet, cum exercitationibus\ncrebris atque magnis tum scribendo maxime persequatur;\nquod si haec noster Sulpicius faceret, multo eius\noratio esset pressior; in qua nunc interdum, ut in herbis\nrustici solent dicere in summa ubertate, inest luxuries quaedam,\nquae stilo depascenda est.'\nHic Sulpicius 'me quidem'\ninquit 'recte mones, idque mihi gratum est; sed ne\nte quidem, Antoni, multum scriptitasse arbitror.' Tum ille\n'quasi vero' inquit 'non ea praecipiam aliis, quae mihi ipsi\ndesint: sed tamen ne tabulas quidem conficere existimor:\nverum et in hoc ex re familiari mea et in illo ex eo, quod\ndico, quantulum id cumque est, quid faciam iudicari potest.\nAtque esse tamen multos videmus, qui neminem imitentur\net suapte natura, quod velint, sine cuiusquam similitudine\nconsequantur; quod et in vobis animadverti recte potest,\nCaesar et Cotta; quorum alter inusitatum nostris quidem\noratoribus leporem quendam et salem, alter acutissimum et\nsubtilissimum dicendi genus est consecutus; neque vero\nvester aequalis C. Curio, patre mea sententia vel eloquentissimo\ntemporibus illis, quemquam mihi magno opere videtur\nimitari; qui tamen verborum gravitate et elegantia et\ncopia suam quandam expressit quasi formam figuramque\ndicendi; quod ego maxime iudicare potui in ea causa, quam\nille contra me apud centumviros pro fratribus Cossis dixit;\nin qua nihil illi defuit, quod non modo copiosus, sed etiam\nsapiens orator habere deberet.\nVerum ut aliquando ad causas deducamus illum, quem\nconstituimus, et eas quidem, in quibus plusculum negoti\nest, iudiciorum atque litium—riserit aliquis fortasse hoc\npraeceptum; est enim non tam acutum quam necessarium\nmagisque monitoris non fatui quam eruditi magistri—hoc ei\nprimum praecipiemus, quascumque causas erit tractaturus,\nut eas diligenter penitusque cognoscat.\nHoc in ludo non\npraecipitur; faciles enim causae ad pueros deferuntur; lex\nperegrinum vetat in murum ascendere; ascendit; hostis\nreppulit: accusatur. Nihil est negoti eius modi causam\ncognoscere; recte igitur nihil de causa discenda praecipiunt;\nhaec est enim in ludo causarum formula fere. At vero in\nforo tabulae testimonia, pacta conventa stipulationes, cognationes\nadfinitates, decreta responsa, vita denique eorum,\nqui in causa versantur, tota cognoscenda est; quarum rerum\nneglegentia plerasque causas et maxime privatasâ€”sunt\nenim multo saepe obscurioresâ€”videmus amitti. Ita non\nnulli, dum operam suam multam existimari volunt, ut toto\nforo volitare et a causa ad causam ire videantur, causas\ndicunt incognitas; in quo est illa quidem magna offensio\nvel neglegentiae, susceptis rebus, vel perfidiae, receptis; sed\netiam illa maior opinione, quod nemo potest de ea re, quam\nnon novit, non turpissime dicere: ita dum inertiae vituperationem,\nquae maior est, contemnunt, adsequuntur etiam\nillam, quam magis ipsi fugiunt, tarditatis.\nEquidem soleo\ndare operam, ut de sua quisque re me ipse doceat et ut ne\nquis alius adsit, quo liberius loquatur, et agere adversari\ncausam, ut ille agat suam et quicquid de sua re cogitarit in\nmedium proferat: itaque cum ille discessit, tris personas\nunus sustineo summa animi aequitate, meam, adversari,\niudicis. Qui locus est talis, ut plus habeat adiumenti quam\nincommodi, hunc iudico esse dicendum; ubi plus mali quam\nboni reperio, id totum abiudico atque eicio.\nIta adsequor,\nut alio tempore cogitem quid dicam et alio dicam; quae\nduo plerique ingenio freti simul faciunt; sed certe eidem\nilli melius aliquanto dicerent, si aliud sumendum sibi tempus\nad cogitandum, aliud ad dicendum putarent.\nCum rem\npenitus causamque cognovi, statim occurrit animo, quae sit\ncausa ambigendi; nihil est enim, quod inter homines ambigatur,\nsive ex crimine causa constat, ut facinoris, sive ex\ncontroversia, ut hereditatis, sive ex deliberatione, ut belli,\nsive ex persona, ut laudis, sive ex disputatione, ut de\nratione vivendi, in quo non aut quid factum sit aut fiat\nfuturumve sit quaeratur aut quale sit aut quid vocetur.\nAc\nnostrae fere causae, quae quidem sunt criminum, plerumque\ninfitiatione defenduntur; nam et de pecuniis repetundis\nquae maximae sunt, neganda fere sunt omnia, et de ambitu\nraro illud datur, ut possis liberalitatem atque benignitatem\nab ambitu atque largitione seiungere; de sicariis, de veneficiis,\nde peculatu infitiari necesse est: id est igitur genus\nprimum causarum in iudiciis ex controversia facti; in\ndeliberationibus plerumque ex futuri, raro ex instantis aut\nacti.\nSaepe etiam res non sit necne, sed qualis sit quaeritur;\nut cum L. Opimi causam defendebat apud populum,\naudiente me, C. Carbo consul, nihil de C. Gracchi nece\nnegabat, sed id iure pro salute patriae factum esse dicebat;\nut eidem Carboni tribuno plebis alia tum mente rem publicam\ncapessenti P. Africanus de Ti. Graccho interroganti\nresponderat iure caesum videri; iure autem omnia defenduntur,\nquae sunt eius generis, ut aut oportuerit aut licuerit\naut necesse fuerit aut imprudentia aut casu facta esse\nvideantur.\nIam quid vocetur, quaeritur, cum quo verbo\nquid appellandum sit, contenditur; ut mihi ipsi cum hoc\nSulpicio fuit in Norbani causa summa contentio; pleraque\nenim de eis, quae ab isto obiciebantur, cum confiterer,\ntamen ab illo maiestatem minutam negabam, ex quo verbo\nlege Appuleia tota illa causa pendebat.\nAtque in hoc\ngenere causarum non nulli praecipiunt ut verbum illud,\nquod causam facit, breviter uterque definiat, quod mihi\nquidem perquam puerile videri solet: alia est enim, cum\ninter doctos homines de eis ipsis rebus, quae versantur in\nartibus, disputatur, verborum definitio, ut cum quaeritur,\nquid sit ars, quid sit lex, quid sit civitas, in quibus hoc\npraecipit ratio et doctrina, ut vis eius rei, quam definias,\nsic exprimatur, ut neque absit quicquam neque supersit;\nquod quidem in illa causa neque Sulpicius fecit neque ego\nfacere conatus sum; nam quantum uterque nostrum potuit,\nomni copia dicendi dilatavit, quid esset maiestatem minuere:\netenim definitio primum reprehenso verbo uno aut addito\naut dempto saepe extorquetur e manibus; deinde genere\nipso doctrinam redolet exercitationemque paene puerilem:\ntum et in sensum et in mentem iudicis intrare non potest,\nante enim praeterlabitur, quam percepta est.\nSed in eo\ngenere, in quo quale sit quid, ambigitur, exsistit etiam ex\nscripti interpretatione saepe contentio, in quo nulla potest\nesse nisi ex ambiguo controversia; nam illud ipsum, quod\nscriptum a sententia discrepat, genus quoddam habet ambigui;\nquod tum explicatur, cum ea verba, quae desunt,\nsuggesta sunt, quibus additis defenditur sententiam scripti\nperspicuam fuisse; ex contrariisque scriptis si quid ambigitur,\nnon novum genus nascitur, sed superioris generis\ncausa duplicatur; idque aut numquam diiudicari poterit\naut ita diiudicabitur, ut referendis praeteritis verbis id\nscriptum, quodcumque defendemus, suppleatur; ita fit, ut\nunum genus in eis causis, quae propter scriptum ambiguntur,\nrelinquatur, si est scriptum aliquid ambigue.\nAmbiguorum\nautem cum plura genera sunt, quae mihi videntur ei melius\nnosse, qui dialectici appellantur, hi autem nostri ignorare,\nqui non minus nosse debeant, tum illud est frequentissimum\nin omni consuetudine vel sermonis vel scripti, cum idcirco\naliquid ambigitur, quod aut verbum aut verba sint praetermissa.\nIterum autem peccant, cum genus hoc causarum,\nquod in scripti interpretatione versatur, ab illis causis, in\nquibus, qualis quaeque res sit, disceptatur, seiungunt; nusquam\nenim tam quaeritur, quale sit genus ipsum rei quam\nin scripto, quod totum a facti controversia separatum est.\nIta tria sunt omnino genera, quae in disceptationem et\ncontroversiam cadere possint: quid fiat factum futurumve\nsit, aut quale sit, aut quo modo nominetur; nam illud quidem,\nquod quidam Graeci adiungunt, \"rectene factum sit,\" totum\nin eo est \"quale sit.\" Sed iam ad institutum revertar meum.\nCum igitur accepta causa et genere cognito rem tractare\ncoepi, nihil prius constituo, quam quid sit illud, quo mihi\nsit referenda omnis illa oratio, quae sit propria quaestionis\net iudici; deinde illa duo diligentissime considero, quorum\nalterum commendationem habet nostram aut eorum,\nquos defendimus, alterum est accommodatum ad eorum\nanimos, apud quos dicimus, ad id, quod volumus, commovendos.\nIta omnis ratio dicendi tribus ad persuadendum\nrebus est nixa: ut probemus vera esse, quae defendimus;\nut conciliemus eos nobis, qui audiunt; ut animos eorum,\nad quemcumque causa postulabit motum, vocemus.\nAd\nprobandum autem duplex est oratori subiecta materies:\nuna rerum earum, quae non excogitantur ab oratore, sed in\nre positae ratione tractantur, ut tabulae, testimonia, pacta\nconventa, quaestiones, leges, senatus consulta, res iudicatae,\ndecreta, responsa, reliqua, si quae sunt, quae non reperiuntur\nab oratore, sed ad oratorem a causa atque a re deferuntur;\naltera est, quae tota in disputatione et in argumentatione\noratoris conlocata est;\nita in superiore genere\nde tractandis argumentis, in hoc autem etiam de inveniendis\ncogitandum est. Atque isti quidem, qui docent, cum\ncausas in plura genera secuerunt, singulis generibus argumentorum\ncopiam suggerunt; quod etiam si ad instituendos\nadulescentulos magis aptum est, ut, simul ac posita causa\nsit, habeant quo se referant, unde statim expedita possint\nargumenta depromere, tamen et tardi ingeni est rivulos\nconsectari, fontis rerum non videre, et iam aetatis est ususque\nnostri a capite quod velimus arcessere et unde omnia\nmanent videre.\nEt primum genus illud earum rerum, quae\nad oratorem deferuntur, meditatum nobis in perpetuum ad\nomnem usum similium rerum esse debebit; nam et pro\ntabulis et contra tabulas et pro testibus et contra testis et\npro quaestionibus et contra quaestiones et item de ceteris\nrebus eiusdem generis vel separatim dicere solemus de\ngenere universo vel definite de singulis temporibus, hominibus,\ncausis; quos quidem locos—vobis hoc, Cotta et Sulpici,\ndico—multa commentatione atque meditatione paratos atque\nexpeditos habere debetis.\nLongum est enim nunc me explicare,\nqua ratione aut confirmare aut infirmare testis, tabulas,\nquaestiones oporteat. Haec sunt omnia ingeni vel mediocris,\nexercitationis autem maximae; artem quidem et praecepta\ndumtaxat hactenus requirunt, ut certis dicendi luminibus\nornentur.\nItemque illa, quae sunt alterius generis, quae\ntota ab oratore pariuntur, excogitationem non habent difficilem,\nexplicationem magis inlustrem perpolitamque desiderant;\nitaque cum haec duo nobis quaerenda sint in\ncausis, primum quid, deinde quo modo dicamus, alterum,\nquod totum arte tinctum videtur, tametsi artem requirit,\ntamen prudentiae est paene mediocris quid dicendum sit\nvidere; alterum est, in quo oratoris vis illa divina virtusque\ncernitur, ea, quae dicenda sunt, ornate, copiose varieque\ndicere.\nQua re illam partem superiorem, quoniam semel\nita vobis placuit, non recusabo quo minus perpoliam atque\nconficiam—quantum consequar, vos iudicabitis—quibus ex\nlocis ad eas tris res, quae ad fidem faciendam solae valent,\nducatur oratio, ut et concilientur animi et doceantur et\nmoveantur; haec sunt enim tria. Ea vero quem ad\nmodum inlustrentur, praesto est, qui omnis docere possit,\nqui hoc primus in nostros mores induxit, qui maxime auxit,\nqui solus effecit.\nNamque ego, Catule,—dicam enim non\nreverens adsentandi suspicionem—neminem esse oratorem\npaulo inlustriorem arbitror neque Graecum neque Latinum\nquem aetas nostra tulerit, quem non et saepe et diligenter\naudierim; itaque si quid est in me—quod iam sperare\nvideor, quoniam quidem vos, his ingeniis homines, tantum\noperae mihi ad audiendum datis—ex eo est, quod nihil\nquisquam umquam me audiente egit orator, quod non in\nmemoria mea penitus insederit: itaque ego is, qui sum,\nquantuscumque sum ad iudicandum, omnibus auditis\noratoribus, sine ulla dubitatione sic statuo et iudico, neminem\nomnium tot et tanta, quanta sint in Crasso, habuisse\nornamenta dicendi.\nQuam ob rem, si vos quoque hoc\nidem existimatis, non erit, ut opinor, iniqua partitio, si, cum\nego hunc oratorem, quem nunc fingo, ut institui, crearo,\naluero, confirmaro, tradam eum Crasso et vestiendum et\nornandum.'\nTum Crassus, 'tu vero,' inquit 'Antoni, perge,\nut instituisti; neque enim est boni neque liberalis parentis,\nquem procrearis et eduxeris, eum non et vestire et\nornare, praesertim cum te locupletem esse negare non\npossis. Quod enim ornamentum, quae vis, qui animus,\nquae dignitas illi oratori defuit, qui in causa peroranda non\ndubitavit excitare reum consularem et eius diloricare tunicam\net iudicibus cicatrices adversas senis imperatoris ostendere?\nqui idem, hoc accusante Sulpicio, cum hominem\nseditiosum furiosumque defenderet, non dubitavit seditiones\nipsas ornare ac demonstrare gravissimis verbis multos saepe\nimpetus populi non iniustos esse, quos praestare nemo\nposset; multas etiam e re publica seditiones saepe esse\nfactas, ut cum reges essent exacti, ut cum tribunicia potestas\nesset constituta; illam Norbani seditionem ex luctu civium\net ex Caepionis odio, qui exercitum amiserat, neque reprimi\npotuisse et iure esse conflatam?\nPotuit hic locus tam\nanceps, tam inauditus, tam lubricus, tam novus sine quadam\nincredibili vi ac facultate dicendi tractari? Quid ego de\nCn. Manli, quid de Q. Regis commiseratione dicam? Quid\nde aliis innumerabilibus? In quibus hoc non maxime\nenituit quod tibi omnes dant, acumen quoddam singulare,\nsed haec ipsa, quae nunc ad me delegare vis, ea semper in\nte eximia et praestantia fuerunt.'\nTum Catulus 'ego vero'\ninquit 'in vobis hoc maxime admirari soleo, quod, cum\ninter vos in dicendo dissimillimi sitis, ita tamen uterque\nvestrum dicat, ut ei nihil neque a natura denegatum neque\na doctrina non delatum esse videatur; qua re, Crasse,\nneque tu tua suavitate nos privabis, ut, si quid ab Antonio\naut praetermissum aut relictum sit, non explices; neque te,\nAntoni, si quid non dixeris, existimabimus non potuisse\npotius quam a Crasso dici maluisse.'\nHic Crassus 'quin tu,'\ninquit 'Antoni, omittis ista, quae proposuisti, quae nemo\nhorum desiderat: quibus ex locis ea, quae dicenda sunt in\ncausis, reperiantur; quae quamquam a te novo quodam\nmodo praeclareque dicuntur, sunt tamen et re faciliora et\npraeceptis pervagata; illa deprome nobis unde adferas, quae\nsaepissime tractas semperque divinitus.'\n'Depromam equidem,' inquit 'et quo facilius id a te\nexigam, quod peto, nihil tibi a me postulanti recusabo. Meae\ntotius rationis in dicendo et istius ipsius facultatis, quam\nmodo Crassus in caelum verbis extulit, tres sunt res, ut ante\ndixi: una conciliandorum hominum, altera docendorum,\ntertia concitandorum.\nHarum trium partium prima lenitatem\norationis, secunda acumen, tertia vim desiderat; nam\nhoc necesse est, ut is, qui nobis causam adiudicaturus sit,\naut inclinatione voluntatis propendeat in nos aut defensionis\nargumentis adducatur aut animi permotione cogatur. Sed\nquoniam illa pars, in qua rerum ipsarum explicatio ac\ndefensio posita est, videtur omnem huius generis quasi\ndoctrinam continere, de ea primum loquemur et pauca\ndicemus: pauca enim sunt, quae usu iam tractata et animo\nquasi notata habere videamur.\nAc tibi sapienter monenti,\nCrasse, libenter adsentiemur, ut singularum causarum defensiones\nquas solent magistri pueris tradere, relinquamus,\naperiamus autem capita ea, unde omnis ad omnem et\ncausam et orationem disputatio ducitur. Neque enim quotiens\nverbum aliquod est scribendum nobis, totiens eius\nverbi litterae sunt cogitatione conquirendae; nec quotiens\ncausa dicenda est, totiens ad eius causae seposita argumenta\nrevolvi nos oportet, sed habere certos locos, qui, ut litterae\nad verbum scribendum, sic illi ad causam explicandam\nstatim occurrant.\nSed hi loci ei demum oratori prodesse\npossunt, qui est versatus in rerum vel usu, quem aetas\ndenique adferet, vel auditione et cogitatione, quae studio et\ndiligentia praecucurrit aetatem. Nam si tu mihi quamvis\neruditum hominem adduxeris, quamvis acrem et acutum in\ncogitando, quamvis ad pronuntiandum expeditum, si erit\nidem in consuetudine civitatis, in exemplis, in institutis, in\nmoribus ac voluntatibus civium suorum hospes, non multum\nei loci proderunt illi, ex quibus argumenta promuntur: subacto\nmihi ingenio opus est, ut agro non semel arato, sed\nnovato et iterato, quo meliores fetus possit et grandiores\nedere; subactio autem est usus, auditio, lectio, litterae.\nAc primum naturam causae videat, quae numquam latet,\nfactumne sit quaeratur, an quale sit, an quod nomen habeat;\nquo perspecto statim occurrit naturali quadam prudentia,\nnon his subductionibus, quas isti docent, quid faciat\ncausam, id est, quo sublato controversia stare non possit;\ndeinde quid veniat in iudicium: quod isti sic iubent quaerere:\ninterfecit Opimius Gracchum. Quid facit causam?\nQuod rei publicae causa, cum ex senatus consulto ad arma\nvocasset. Hoc tolle, causa non erit. At id ipsum negat\ncontra leges licuisse Decius. Veniet igitur in iudicium\nlicueritne ex senatus consulto servandae rei publicae causa.\nPerspicua sunt haec quidem et in vulgari prudentia sita;\nsed illa quaerenda, quae et ab accusatore et a defensore\nargumenta ad id, quod in iudicium venit, spectantia debent\nadferri.\nAtque hic illud videndum est, in quo summus est\nerror istorum magistrorum, ad quos liberos nostros mittimus,\nnon quo hoc quidem ad dicendum magno opere pertineat,\nsed tamen ut videatis, quale sit genus hoc eorum, qui sibi\neruditi videntur. Hebes atque impolitum: constituunt enim\nin partiendis orationum modis duo genera causarum: unum\nappellant, in quo sine personis atque temporibus de universo\ngenere quaeratur; alterum, quod personis certis et temporibus\ndefiniatur; ignari omnis controversias ad universi\ngeneris vim et naturam referri;\nnam in ea ipsa causa, de qua\nante dixi, nihil pertinet ad oratoris locos Opimi persona,\nnihil Deci; de ipso enim universo genere infinita\nquaestio est, num poena videatur esse adficiendus, qui\ncivem ex senatus consulto patriae conservandae causa\ninteremerit, cum id per leges non liceret; nulla denique\nest causa, in qua id, quod in iudicium venit, reorum personis\nac non generum ipsorum universa dubitatione quaeratur.\nQuin etiam in eis ipsis, ubi de facto ambigitur,\nceperitne pecunias contra leges P. Decius, argumenta et\ncriminum et defensionis revocentur oportet ad genus et ad\nnaturam universam: quod sumptuosus, de luxurie, quod\nalieni appetens, de avaritia, quod seditiosus, de turbulentis\net malis civibus, quod a multis arguitur, de genere testium;\ncontraque, quae pro reo dicentur, omnia necessario a tempore\natque homine ad communis rerum et generum summas\nrevolventur.\nAtque haec forsitan homini non omnia, quae\nsunt in natura rerum, celeriter animo comprehendenti permulta\nvideantur, quae veniant in iudicium tum, cum de\nfacto quaeratur; sed tamen criminum multitudo est et\ndefensionum, non locorum infinita.\nQuae vero, cum de\nfacto non ambigitur, quaeruntur, qualia sint, ea si ex reis\nnumeres, et innumerabilia sunt et obscura; si ex rebus,\nvalde et modica et inlustria; nam si Mancini causam in\nuno Mancino ponimus, quotienscumque is, quem pater\npatratus dediderit, receptus non erit, totiens causa nova\nnascetur; sin illa controversia causam facit, videaturne ei,\nquem pater patratus dediderit, si is non sit receptus, postliminium\nesse, nihil ad artem dicendi nec ad argumenta\ndefensionis Mancini nomen pertinet;\nac, si quid adfert\npraeterea hominis aut dignitas aut indignitas, extra quaestionem\nest et ea tamen ipsa oratio ad universi generis\ndisputationem referatur necesse est. Haec ego non eo\nconsilio disputo, ut homines eruditos redarguam; quamquam\nreprehendendi sunt qui in genere definiendo istas\ncausas describunt in personis et in temporibus positas esse;\nnam etsi incurrunt tempora et personae, tamen intellegendum\nest, non ex eis, sed ex genere quaestionis pendere\ncausas.\nSed hoc nihil ad me; nullum enim nobis certamen\ncum istis esse debet; tantum satis est intellegi ne\nhoc quidem eos consecutos, quod in tanto otio etiam sine\nhac forensi exercitatione efficere potuerunt, ut genera rerum\ndiscernerent eaque paulo subtilius explicarent.\nVerum hoc,\nut dixi, nihil ad me; illud ad me ac multo etiam magis ad\nvos, Cotta noster et Sulpici: quo modo nunc se istorum\nartes habent, pertimescenda est multitudo causarum; est\nenim infinita, si in personis ponitur; quot homines, tot\ncausae; sin ad generum universas quaestiones referuntur,\nita modicae et paucae sunt, ut eas omnis diligentes et\nmemores et sobrii oratores percursas animo et prope dicam\ndecantatas habere debeant; nisi forte existimatis a M'. Curio\ncausam didicisse L. Crassum et ea re multa attulisse, quam\nob rem postumo non nato Curium tamen heredem Coponi\nesse oporteret:\nnihil ad copiam argumentorum neque ad\ncausae vim ac naturam nomen Coponi aut Curi pertinuit;\nin genere erat universo rei negotique, non in tempore ac\nnominibus, omnis quaestio: cum scriptum ita sit si mihi\nfilivs genitvr, isqve privs moritvr, et cetera, tvm\nmihi ille sit heres, si natus filius non sit, videaturne is,\nqui filio mortuo institutus heres sit, heres esse: perpetui\niuris et universi generis quaestio non hominum nomina, sed\nrationem dicendi et argumentorum fontis desiderat.\nIn\nquo etiam isti nos iuris consulti impediunt a discendoque\ndeterrent; video enim in Catonis et in Bruti libris nominatim\nfere referri, quid alicui de iure viro aut mulieri responderit;\ncredo, ut putaremus in hominibus, non in re consultationis\naut dubitationis causam aliquam fuisse; ut, quod\nhomines innumerabiles essent, debilitati a iure cognoscendo\nvoluntatem discendi simul cum spe perdiscendi\nabiceremus. Sed haec Crassus aliquando nobis expediet\net exponet discripta generatim; est enim, ne forte nescias,\nheri nobis ille hoc, Catule, pollicitus se ius civile, quod\nnunc diffusum et dissipatum esset, in certa genera coacturum\net ad artem facilem redacturum.'\n'Et quidem' inquit\nCatulus 'haudquaquam id est difficile Crasso, qui et, quod\ndisci potuit de iure, didicit et, quod eis, qui eum docuerunt,\ndefuit, ipse adferet, ut, quae sint in iure, vel apte discribere\nvel ornate inlustrare possit.' 'Ergo' inquit 'ista' Antonius\n'tum a Crasso discemus, cum se de turba et a subselliis in\notium, ut cogitat, soliumque contulerit.'\n'Iam id quidem\nsaepe' inquit Catulus 'ex eo audivi, cum diceret sibi iam\ncertum esse a iudiciis causisque discedere; sed, ut ipsi\nsoleo dicere, non licebit; neque enim auxilium suum saepe\na viris bonis frustra implorari patietur neque id aequo\nanimo feret civitas, quae si voce L. Crassi carebit, ornamento\nquodam se spoliatam putabit.' 'Nam hercle,' inquit\nAntonius 'si haec vere a Catulo dicta sunt, tibi mecum in\neodem est pistrino, Crasse, vivendum; et istam oscitantem\net dormitantem sapientiam Scaevolarum et ceterorum\nbeatorum otio concedamus.'\nAdrisit hic Crassus leniter\net 'pertexe modo,' inquit 'Antoni, quod exorsus es; me\ntamen ista oscitans sapientia, simul atque ad eam confugero,\nin libertatem vindicabit.'\n'Huius quidem loci, quem modo sum exorsus, hic est\nfinis,' inquit Antonius; 'quoniam intellegeretur non in\nhominum innumerabilibus personis neque in infinita temporum\nvarietate, sed in generum causis atque naturis omnia\nsita esse, quae in dubium vocarentur, genera autem esse\ndefinita non solum numero, sed etiam paucitate, ut eam\nmateriem orationis, quae cuiusque esset generis, studiosi\nqui essent dicendi, omnibus locis discriptam, instructam\nornatamque comprehenderent, rebus dico et sententiis.\nEa\nvi sua verba parient, quae semper satis ornata mihi quidem\nvideri solent, si eius modi sunt, ut ea res ipsa peperisse\nvideatur; ac si verum quaeritis, quod mihi quidem videatur\n—nihil enim aliud adfirmare possum nisi sententiam et\nopinionem meam—hoc instrumentum causarum et generum\nuniversorum in forum deferre debemus neque, ut quaeque\nres delata ad nos erit, tum denique scrutari locos, ex quibus\nargumenta eruamus; quae quidem omnibus, qui ea mediocriter\nmodo considerarint, studio adhibito et usu pertractata\nesse possunt; sed tamen animus referendus est ad ea capita\net ad illos, quos saepe iam appellavi, locos, ex quibus\nomnia ad omnem orationem inventa ducuntur, atque hoc\ntotum est sive artis sive animadversionis sive consuetudinis\nnosse regiones, intra quas venere et pervestiges, quod\nquaeras:\nubi eum locum omnem cogitatione saepseris, si\nmodo usum rerum percallueris, nihil te effugiet atque omne,\nquod erit in re, occurret atque incidet. Et sic, cum ad\ninveniendum in dicendo tria sint: acumen, deinde ratio,\nquam licet, si volumus, appellemus artem, tertium diligentia,\nnon possum equidem non ingenio primas concedere,\nsed tamen ipsum ingenium diligentia etiam ex tarditate\nincitat;\ndiligentia, inquam, quae cum omnibus in rebus\ntum in causis defendendis plurimum valet. Haec praecipue\ncolenda est nobis; haec semper adhibenda; haec nihil est\nquod non adsequatur: causa ut penitus, quod initio dixi,\nnota sit, diligentia est; ut adversarium attente audiamus\natque ut eius non solum sententias sed etiam verba omnia\nexcipiamus, vultus denique perspiciamus omnis, qui sensus\nanimi plerumque indicant, diligentia est;\nid tamen dissimulanter\nfacere, ne sibi ille aliquid proficere videatur, prudentia\nest; deinde ut in eis locis, quos proponam paulo\npost, pervolvatur animus, ut penitus insinuet in causam, ut\nsit cura et cogitatione intentus, diligentia est; ut his rebus\nadhibeat tamquam lumen aliquod memoriam, ut vocem, ut\nviris, diligentia est. Inter ingenium quidem et diligentiam\nperpaulum loci reliquum est arti: ars demonstrat tantum,\nubi quaeras, atque ubi sit illud, quod studeas invenire;\nreliqua sunt in cura, attentione animi, cogitatione, vigilantia,\nadsiduitate, labore; complectar uno verbo, quo saepe iam\nusi sumus, diligentia; qua una virtute omnes virtutes reliquae\ncontinentur.\nNam orationis quidem copia videmus ut\nabundent philosophi, qui, ut opinor—sed tu haec, Catule,\nmelius—nulla dant praecepta dicendi nec idcirco minus,\nquaecumque res proposita est, suscipiunt, de qua copiose et\nabundanter loquantur.'\nTum Catulus 'est,' inquit 'ut dicis,\nAntoni, ut plerique philosophi nulla tradant praecepta\ndicendi et habeant paratum tamen quid de quaque re\ndicant; sed Aristoteles, is, quem ego maxime admiror,\nposuit quosdam locos, ex quibus omnis argumenti via non\nmodo ad philosophorum disputationem, sed etiam ad hanc\norationem, qua in causis utimur, inveniretur; a quo quidem\nhomine iam dudum, Antoni, non aberrat oratio tua, sive tu\nsimilitudine illius divini ingeni in eadem incurris vestigia\nsive etiam illa ipsa legisti atque didicisti, quod quidem mihi\nmagis veri simile videtur; plus enim te operae Graecis\ndedisse rebus video quam putaramus.'\nTum ille 'verum'\ninquit 'ex me audies, Catule: semper ego existimavi iucundiorem\net probabiliorem huic populo oratorem fore, qui\nprimum quam minimam artifici alicuius, deinde nullam\nGraecarum rerum significationem daret: atque ego idem\nexistimavi pecudis esse, non hominis, cum tantas res\nGraeci susciperent, profiterentur, agerent seseque et videndi\nres obscurissimas et bene vivendi et copiose dicendi\nrationem daturos hominibus pollicerentur, non admovere\naurem et, si palam audire eos non auderes, ne minueres\napud tuos civis auctoritatem tuam, subauscultando tamen\nexcipere voces eorum et procul quid narrarent attendere.\nItaque feci, Catule, et istorum omnium summatim causas et\ngenera ipsa gustavi.'\n'Valde hercule' inquit Catulus 'timide\ntamquam ad aliquem libidinis scopulum sic tuam mentem\nad philosophiam appulisti, quam haec civitas aspernata\nnumquam est; nam et referta quondam Italia Pythagoreorum\nfuit tum, cum erat in hac gente magna illa Graecia;\nex quo etiam quidam Numam Pompilium, regem nostrum,\nfuisse Pythagoreum ferunt, qui annis ante permultis fuit\nquam ipse Pythagoras; quo etiam maior vir habendus est,\nquoniam illam sapientiam constituendae civitatis duobus\nprope saeculis ante cognovit, quam eam Graeci natam esse\nsenserunt; et certe non tulit ullos haec civitas\nclariores aut auctoritate graviores aut humanitate politiores\nP. Africano, C. Laelio, L. Furio, qui secum eruditissimos\nhomines ex Graecia palam semper habuerunt.\nAtque ego\nhoc ex eis saepe audivi, cum dicerent pergratum Atheniensis\net sibi fecisse et multis principibus civitatis, quod, cum ad\nsenatum legatos de suis maximis rebus mitterent, tris illius\naetatis nobilissimos philosophos misissent, Carneadem et\nCritolaum et Diogenem; itaque eos, dum Romae essent,\net a se et ab aliis frequenter auditos; quos tu cum haberes\nauctores, Antoni, miror cur philosophiae sicut Zethus ille\nPacuvianus prope bellum indixeris.'\n'Minime,' inquit Antonius;\n'ac sic decrevi philosophari potius, ut Neoptolemus\napud Ennium \"paucis: nam omnino haud placet.\" Sed\ntamen haec est mea sententia, quam videbar exposuisse:\nego ista studia non improbo, moderata modo sint: opinionem\nistorum studiorum et suspicionem artifici apud eos,\nqui res iudicent, oratori adversariam esse arbitror, imminuit\nenim et oratoris auctoritatem et orationis fidem.\nSed, ut eo\nrevocetur, unde huc declinavit oratio, ex tribus istis clarissimis\nphilosophis, quos Romam venisse dixisti, videsne\nDiogenem eum fuisse, qui diceret artem se tradere bene\ndisserendi et vera ac falsa diiudicandi, quam verbo Graeco\ndialektikh/n appellaret? In hac arte, si modo est haec ars,\nnullum est praeceptum, quo modo verum inveniatur, sed\ntantum est, quo modo iudicetur;\nnam et omne, quod\neloquimur sic, ut id aut esse dicamus aut non esse, et, si\nsimpliciter dictum sit, suscipiunt dialectici, ut iudicent,\nverumne sit an falsum, et, si coniuncte sit elatum et\nadiuncta sint alia, iudicant, rectene adiuncta sint et verane\nsumma sit unius cuiusque rationis, et ad extremum ipsi se\ncompungunt suis acuminibus et multa quaerendo reperiunt\nnon modo ea, quae iam non possint ipsi dissolvere, sed\netiam quibus ante exorsa et potius detexta prope retexantur.\nHic nos igitur Stoicus iste nihil adiuvat, quoniam, quem ad\nmodum inveniam quid dicam, non docet; atque idem\netiam impedit, quod et multa reperit, quae negat ullo modo\nposse dissolvi, et genus sermonis adfert non liquidum, non\nfusum ac profluens, sed exile, aridum, concisum ac minutum,\nquod si qui probabit, ita probabit, ut oratori tamen\naptum non esse fateatur; haec enim nostra oratio multitudinis\nest auribus accommodanda, ad oblectandos animos,\nad impellendos, ad ea probanda, quae non aurificis statera,\nsed populari quadam trutina examinantur;\nqua re istam\nartem totam dimittimus, quae in excogitandis argumentis\nmuta nimium est, in iudicandis nimium loquax. Critolaum\nistum, quem cum Diogene venisse commemoras, puto plus\nhuic nostro studio prodesse potuisse; erat enim ab isto\nAristotele, a cuius inventis tibi ego videor non longe aberrare.\nAtque inter hunc Aristotelem, cuius et illum legi\nlibrum, in quo exposuit dicendi artis omnium superiorum,\net illos, in quibus ipse sua quaedam de eadem arte dixit, et\nhos germanos huius artis magistros hoc mihi visum est\ninteresse, quod ille eadem acie mentis, qua rerum omnium\nvim naturamque viderat, haec quoque aspexit, quae ad\ndicendi artem, quam ille despiciebat, pertinebant; illi\nautem, qui hoc solum colendum ducebant, habitarunt in\nhac una ratione tractanda non eadem prudentia qua ille,\nsed usu in hoc uno genere studioque maiore.\nCarneadi\nvero vis incredibilis illa dicendi et varietas perquam esset\noptanda nobis, qui nullam umquam in illis suis disputationibus\nrem defendit quam non probarit, nullam oppugnavit\nquam non everterit. Sed hoc maius est quiddam quam\nab his, qui haec tradunt et docent, postulandum sit.\nEgo autem, si quem nunc plane rudem institui ad dicendum\nvelim, his potius tradam adsiduis uno opere eandem\nincudem diem noctemque tundentibus, qui omnis tenuissimas\nparticulas atque omnia minima mansa ut nutrices infantibus\npueris in os inserant; sin sit is, qui et doctrina mihi\nliberaliter institutus et aliquo iam imbutus usu et satis acri\ningenio esse videatur, illuc eum rapiam, ubi non seclusa\naliqua acula teneatur, sed unde universum flumen erumpat;\nqui illi sedis et quasi domicilia omnium argumentorum\ncommonstret et ea breviter inlustret verbisque definiat.\nQuid enim est, in quo haereat, qui viderit omne, quod\nsumatur in oratione aut ad probandum aut ad refellendum,\naut ex re sua sumi vi atque natura aut adsumi foris? Ex\nsua vi, cum aut res quae sit tota quaeratur, aut pars eius,\naut vocabulum quod habeat, aut quippiam, rem illam quod\nattingat; extrinsecus autem, cum ea, quae sunt foris neque\nhaerent in rei natura, conliguntur.\nSi res tota quaeritur,\ndefinitione universa vis explicanda est, sic: \"si maiestas\nest amplitudo ac dignitas civitatis, is eam minuit, qui exercitum\nhostibus populi Romani tradidit, non qui eum, qui id\nfecisset, populi Romani potestati tradidit.\" Sin pars, partitione,\nhoc modo: \"aut senatui parendum de salute rei\npublicae fuit aut aliud consilium instituendum aut sua\nsponte faciendum; aliud consilium, superbum; suum, adrogans;\nutendum igitur fuit consilio senatus.\" Si ex\nvocabulo, ut Carbo: \"si consul est, qui consulit patriae,\nquid aliud fecit Opimius?\" Sin ab eo, quod rem attingit,\nplures sunt argumentorum sedes ac loci, nam et coniuncta\nquaeremus et genera et partis generibus subiectas et similitudines\net dissimilitudines et contraria et consequentia et\nconsentanea et quasi praecurrentia et repugnantia et causas\nrerum vestigabimus et ea, quae ex causis orta sint, et\nmaiora, paria, minora quaeremus.\nEx coniunctis sic argumenta\nducuntur: \"si pietati summa tribuenda laus est,\ndebetis moveri, cum Q. Metellum tam pie lugere videatis.\"\nEx genere autem: \"si magistratus in populi Romani esse\npotestate debent, quid Norbanum accusas, cuius tribunatus\nvoluntati paruit civitatis?\" Ex parte autem ea, quae est\nsubiecta generi: \"si omnes, qui rei publicae consulunt, cari\nnobis esse debent, certe in primis imperatores, quorum consiliis,\nvirtute, periculis retinemus et nostram salutem et\nimperi dignitatem.\" Ex similitudine autem: \"si ferae\npartus suos diligunt, qua nos in liberos nostros indulgentia\nesse debemus?\" At ex dissimilitudine: \"si barbarorum est\nin diem vivere, nostra consilia sempiternum tempus spectare\ndebent.\" Atque utroque in genere et similitudinis et dissimilitudinis\nexempla sunt ex aliorum factis aut dictis aut\neventis et fictae narrationes saepe ponendae. Iam ex contrario:\n\"si Gracchus nefarie, praeclare Opimius.\" Ex consequentibus:\n\"si et ferro interfectus ille et tu inimicus eius\ncum gladio cruento comprehensus in illo ipso loco et nemo\npraeter te ibi visus est et causa nemini et tu semper audax,\nquid est quod de facinore dubitare possimus?\" Ex consentaneis\net ex praecurrentibus et ex repugnantibus, ut olim\nCrassus adulescens: \"non si Opimium defendisti, Carbo,\nidcirco te isti bonum civem putabunt: simulasse te et\naliquid quaesisse perspicuum est, quod Ti. Gracchi mortem\nsaepe in contionibus deplorasti, quod P. Africani necis\nsocius fuisti, quod eam legem in tribunatu tulisti, quod\nsemper a bonis dissedisti.\" Ex causis autem rerum sic:\n\"avaritiam si tollere vultis, mater eius est tollenda, luxuries.\"\nEx eis autem, quae sunt orta de causis: \"si aerari copiis\net ad belli adiumenta et ad ornamenta pacis utimur, vectigalibus\nserviamus.\" Maiora autem et minora et paria comparabimus\nsic: ex maiore: \"si bona existimatio divitiis\npraestat et pecunia tanto opere expetitur, quanto gloria\nmagis est expetenda!\" ex minore:\nhic parvae consuetudiniscausa huius mortem tam fert familiariter:quid si ipse amasset? Quid hic mihi faciet patri?\nEx pari: \"est eiusdem et eripere et contra rem publicam\nlargiri pecunias.\" Foris autem adsumuntur ea, quae non\nsua vi, sed extranea sublevantur, ut haec: \"hoc verum est;\ndixit enim Q. Lutatius. Hoc falsum est; habita enim\nquaestio est. Hoc sequi necesse est; recito enim tabulas.\"\nDe quo genere toto paulo ante dixi.\nHaec, ut brevissime\ndici potuerunt, ita a me dicta sunt; ut enim si aurum cui,\nquod esset multifariam defossum, commonstrare vellem,\nsatis esse deberet, si signa et notas ostenderem locorum,\nquibus cognitis ipse sibi foderet et id quod vellet parvo\nlabore, nullo errore, inveniret; sic has ego argumentorum\nnotavi notas quae quaerenti demonstrant, ubi sint; reliqua\ncura et cogitatione eruuntur;\nquod autem argumentorum\ngenus cuique causarum generi maxime conveniat, non est\nartis exquisitae praescribere, sed est mediocris ingeni iudicare,\nneque enim nunc id agimus, ut artem aliquam dicendi\nexplicemus, sed ut doctissimis hominibus usus nostri quasi\nquaedam monita tradamus. Hic igitur locis in mente et\ncogitatione defixis et in omni re ad dicendum posita excitatis,\nnihil erit quod oratorem effugere possit non modo in\nforensibus disceptationibus, sed omnino in ullo genere\ndicendi.\nSi vero adsequetur, ut talis videatur, qualem se\nvideri velit et animos eorum ita adficiat, apud quos aget,\nut eos quocumque velit vel trahere vel rapere possit, nihil\nprofecto praeterea ad dicendum requiret.\nIam illud videmus nequaquam satis esse reperire quid\ndicas, nisi id inventum tractare possis;\ntractatio autem varia\nesse debet, ne aut cognoscat artem qui audiat aut defetigetur\nsimilitudinis satietate: proponi oportet quid adferas\net qua re ita sit ostendere; ex eisdem illis locis interdum\nconcludere, relinquere alias alioque transire; saepe non\nproponere ac ratione ipsa adferenda quid proponendum\nfuerit, declarare; si cui quid simile dicas, prius ut simile\ndicas confirmes, deinde quod agitur, adiungas; interpuncta\nargumentorum plerumque occulas, ne quis ea\nnumerare possit, ut re distinguantur, verbis confusa esse\nvideantur.\nHaec properans ut et apud doctos et semidoctus ipse\npercurro, ut aliquando ad illa maiora veniamus: nihil est\nenim in dicendo, Catule, maius, quam ut faveat oratori is,\nqui audiet, utique ipse sic moveatur, ut impetu quodam\nanimi et perturbatione magis quam iudicio aut consilio\nregatur: plura enim multo homines iudicant odio aut amore\naut cupiditate aut iracundia aut dolore aut laetitia aut spe\naut timore aut errore aut aliqua permotione mentis quam\nveritate aut praescripto aut iuris norma aliqua aut iudici\nformula aut legibus.\nQua re, nisi quid vobis aliud placet,\nad illa pergamus.' 'Paulum' inquit Catulus 'etiam nunc\ndeesse videtur eis rebus, Antoni, quas exposuisti, quod sit\ntibi ante explicandum, quam illuc proficiscare, quo te dicis\nintendere.' 'Quidnam?' inquit. 'Qui ordo tibi placeat'\ninquit Catulus 'et quae dispositio argumentorum, in qua tu\nmihi semper deus videri soles.'\n'Vide quam sim' inquit\n'deus in isto genere, Catule: non hercule mihi nisi admonito\nvenisset in mentem; ut possis existimare me in ea,\nin quibus non numquam aliquid efficere videor, usu solere\nin dicendo vel casu potius incurrere. Ac res quidem ista,\nquam ego, quia non noram, sic tamquam ignotum hominem\npraeteribam, tantum potest in dicendo, ut ad vincendum\nnulla plus possit; sed tamen mihi videris ante tempus a me\nrationem ordinis et disponendarum rerum requisisse;\nnam\nsi ego omnem vim oratoris in argumentis et in re ipsa per\nse comprobanda posuissem, tempus esset iam de ordine\nargumentorum et de conlocatione rerum aliquid dicere;\nsed cum tria sint a me proposita, de uno dictum, cum de\nduobus reliquis dixero, tum erit denique de disponenda tota\noratione quaerendum.\nValet igitur multum ad vincendum probari mores et instituta\net facta et vitam eorum, qui agent causas, et eorum,\npro quibus, et item improbari adversariorum, animosque\neorum, apud quos agetur, conciliari quam maxime ad benevolentiam\ncum erga oratorem tum erga illum, pro quo dicet\norator. Conciliantur autem animi dignitate hominis, rebus\ngestis, existimatione vitae; quae facilius ornari possunt, si\nmodo sunt, quam fingi, si nulla sunt. Sed haec adiuvant\nin oratore: lenitas vocis, vultus pudoris significatio, verborum\ncomitas; si quid persequare acrius, ut invitus et\ncoactus facere videare. Facilitatis, liberalitatis, mansuetudinis,\npietatis, grati animi, non appetentis, non avidi signa\nproferre perutile est; eaque omnia, quae proborum, demissorum,\nnon acrium, non pertinacium, non litigiosorum, non\nacerborum sunt, valde benevolentiam conciliant abalienantque\nab eis, in quibus haec non sunt; itaque eadem sunt in\nadversarios ex contrario conferenda.\nSed genus hoc totum\norationis in eis causis excellit, in quibus minus potest inflammari\nanimus iudicis acri et vehementi quadam incitatione;\nnon enim semper fortis oratio quaeritur, sed saepe\nplacida, summissa, lenis, quae maxime commendat reos.\nReos autem appello non eos modo, qui arguuntur, sed\nomnis, quorum de re disceptatur; sic enim olim loquebantur.\nHorum igitur exprimere mores oratione iustos, integros,\nreligiosos, timidos, perferentis iniuriarum mirum quiddam\nvalet; et hoc vel in principiis vel in re narranda vel in\nperorando tantam habet vim, si est suaviter et cum sensu\ntractatum, ut saepe plus quam causa valeat. Tantum autem\nefficitur sensu quodam ac ratione dicendi, ut quasi mores\noratoris effingat oratio; genere enim quodam sententiarum\net genere verborum, adhibita etiam actione leni facilitatemque\nsignificante efficitur, ut probi, ut bene morati, ut boni\nviri esse videamur.\nHuic autem est illa dispar adiuncta\nratio orationis, quae alio quodam genere mentis iudicum\npermovet impellitque, ut aut oderint aut diligant aut invideant\naut salvum velint aut metuant aut sperent aut cupiant\naut abhorreant aut laetentur aut maereant aut misereantur\naut poenire velint aut ad eos motus deducantur, si qui finitimi\nsunt et de propinquis ac talibus animi permotionibus.\nAtque illud optandum est oratori, ut aliquam permotionem\nanimorum sua sponte ipsi adferant ad causam iudices ad id,\nquod utilitas oratoris feret, accommodatam; facilius est enim\ncurrentem, ut aiunt, incitare quam commovere languentem;\nsin id aut non erit aut erit obscurius, sicut medico diligenti,\npriusquam conetur aegro adhibere medicinam, non solum\nmorbus eius, cui mederi volet, sed etiam consuetudo valentis\net natura corporis cognoscenda est, sic equidem cum adgredior\nin ancipiti causa et gravi ad animos iudicum pertractandos,\nomni mente in ea cogitatione curaque versor, ut\nodorer, quam sagacissime possim, quid sentiant, quid existiment,\nquid exspectent, quid velint, quo deduci oratione\nfacillime posse videantur.\nSi se dant et, ut ante dixi, sua\nsponte, quo impellimus, inclinant atque propendent, accipio\nquod datur et ad id, unde aliquis flatus ostenditur, vela do;\nsin est integer quietusque iudex, plus est operis; sunt enim\nomnia dicendo excitanda, nihil adiuvante natura. Sed tantam\nvim habet illa, quae recte a bono poeta dicta est\nflexanima atque omnium regina rerum oratio,\nut non modo inclinantem excipere aut stantem inclinare,\nsed etiam adversantem ac repugnantem, ut imperator fortis\nac bonus, capere possit.\nHaec sunt illa, quae me ludens\nCrassus modo flagitabat, cum a me divinitus tractari solere\ndiceret et in causa M'. Aquili Gaique Norbani non nullisque\naliis quasi praeclare acta laudaret, quae me hercule ego,\nCrasse, cum a te tractantur in causis, horrere soleo: tanta\nvis animi, tantus impetus, tantus dolor oculis, vultu, gestu,\ndigito denique isto tuo significari solet; tantum est flumen\ngravissimorum optimorumque verborum, tam integrae sententiae,\ntum verae, tam novae, tam sine pigmentis fucoque\npuerili, ut mihi non solum tu incendere iudicem, sed ipse\nardere videaris.\nNeque fieri potest ut doleat is, qui audit,\nut oderit, ut invideat, ut pertimescat aliquid, ut ad fletum\nmisericordiamque deducatur, nisi omnes illi motus, quos\norator adhibere volet iudici, in ipso oratore impressi esse\natque inusti videbuntur. Quod si fictus aliqui dolor suscipiendus\nesset et si in eius modi genere orationis nihil esset\nnisi falsum atque imitatione simulatum, maior ars aliqua\nforsitan esset requirenda: nunc ego, quid tibi, Crasse, quid\nceteris accidat, nescio; de me autem causa nulla est cur\napud homines prudentissimos atque amicissimos mentiar:\nnon me hercule umquam apud iudices aut dolorem aut\nmisericordiam aut invidiam aut odium dicendo excitare\nvolui quin ipse in commovendis iudicibus eis ipsis sensibus,\nad quos illos adducere vellem, permoverer;\nneque est enim\nfacile perficere ut irascatur ei, cui tu velis, iudex, si tu ipse\nid lente ferre videare; neque ut oderit eum, quem tu velis,\nnisi te ipsum flagrantem odio ante viderit; neque ad misericordiam\nadducetur, nisi tu ei signa doloris tui verbis, sententiis,\nvoce, vultu, conlacrimatione denique ostenderis; ut\nenim nulla materies tam facilis ad exardescendum est, quae\nnisi admoto igni ignem concipere possit, sic nulla mens est\ntam ad comprehendendam vim oratoris parata, quae possit\nincendi, nisi ipse inflammatus ad eam et ardens accesserit.\nAc, ne hoc forte magnum ac mirabile esse videatur hominem\ntotiens irasci, totiens dolere, totiens omni motu animi\nconcitari, praesertim in rebus alienis, magna vis est earum\nsententiarum atque eorum locorum, quos agas tractesque\ndicendo, nihil ut opus sit simulatione et fallaciis; ipsa enim\nnatura orationis eius, quae suscipitur ad aliorum animos\npermovendos, oratorem ipsum magis etiam quam quemquam\neorum qui audiunt permovet.\nEt ne hoc in causis,\nin iudiciis, in amicorum periculis, in concursu hominum,\nin civitate, in foro accidere miremur, cum agitur non solum\ningeni nostri existimatio, nam id esset levius;—quamquam,\ncum professus sis te id posse facere, quod pauci, ne id\nquidem neglegendum est;—sed alia sunt maiora multo,\nfides, officium, diligentia, quibus rebus adducti, etiam cum\nalienissimos defendimus, tamen eos alienos, si ipsi viri boni\nvolumus haberi, existimare non possumus—sed, ut dixi, ne\nhoc in nobis mirum esse videatur, quid potest esse tam\nfictum quam versus, quam scaena, quam fabulae? Tamen\nin hoc genere saepe ipse vidi, ut ex persona mihi ardere\noculi hominis histrionis viderentur †spondalli illa dicentis:\nsegregare abs te ausu'sausus es\naut sine illo Salamina ingredi?\nneque paternum aspectum es veritus?\nNumquam illum aspectum dicebat, quin mihi Telamo iratus\nfurere luctu fili videretur; at idem inflexa ad miserabilem\nsonum voce,\ncum aetate exacta indigemliberum lacerasti, orbasti, exstinxti; neque fratris necis,neque eius gnati parvi, qui tibi in tutelam est traditus,\nflens ac lugens dicere videbatur; quae si ille histrio, cotidie\ncum ageret, tamen recte agere sine dolore non poterat,\nquid Pacuvium putatis in scribendo leni animo ac remisso\nfuisse?\nFieri nullo modo potuit. Saepe enim audivi poetam\nbonum neminem—id quod a Democrito et Platone in scriptis\nrelictum esse dicunt—sine inflammatione animorum\nexsistere posse et sine quodam adflatu quasi furoris. Qua\nre nolite existimare me ipsum, qui non heroum veteres casus\nfictosque luctus velim imitari atque adumbrare dicendo\nneque actor sim alienae personae, sed auctor meae, cum\nmihi M'. Aquilius in civitate retinendus esset, quae in illa\ncausa peroranda fecerim, sine magno dolore fecisse:\nquem\nenim ego consulem fuisse, imperatorem ornatum a senatu,\novantem in Capitolium ascendisse meminissem, hunc cum\nadflictum, debilitatum, maerentem, in summum discrimen\nadductum viderem, non prius sum conatus misericordiam\naliis commovere quam misericordia sum ipse captus. Sensi\nequidem tum magno opere moveri iudices, cum excitavi\nmaestum ac sordidatum senem et cum ista feci, quae tu,\nCrasse, laudas, non arte, de qua quid loquar nescio, sed\nmotu magno animi ac dolore, ut discinderem tunicam, ut\ncicatrices ostenderem.\nCum C. Marius maerorem orationis\nmeae praesens ac sedens multum lacrimis suis adiuvaret\ncumque ego illum crebro appellans conlegam ei suum commendarem\natque ipsum advocatum ad communem imperatorum\nfortunam defendendam invocarem, non fuit haec sine\nmeis lacrimis, non sine dolore magno miseratio omniumque\ndeorum et hominum et civium et sociorum imploratio;\nquibus omnibus verbis, quae a me tum sunt habita, si\ndolor afuisset meus, non modo non miserabilis, sed etiam\ninridenda fuisset oratio mea. Quam ob rem hoc vos doceo,\nSulpici, bonus ego videlicet atque eruditus magister, ut in\ndicendo irasci, ut dolere, ut flere possitis.\nQuamquam te\nquidem quid hoc doceam, qui in accusando sodali meo\ntantum incendium non oratione solum, sed etiam multo\nmagis vi et dolore et ardore animi concitaras, ut ego ad id\nrestinguendum vix conarer accedere? Habueras enim tu\nomnia in causa superiora: vim, fugam, lapidationem, crudelitatem\ntribuniciam in Caepionis gravi miserabilique casu\nin iudicium vocabas; deinde principem et senatus et civitatis,\nM. Aemilium, lapide percussum esse constabat; vi pulsum\ne templo L. Cottam et T. Didium, cum intercedere vellent\nrogationi, nemo poterat negare.\nAccedebat ut haec tu\nadulescens pro re publica queri summa cum dignitate existimarere;\nego, homo censorius, vix satis honeste viderer seditiosum\ncivem et in hominis consularis calamitate crudelem\nposse defendere. Erant optimi cives iudices, bonorum\nvirorum plenum forum, vix ut mihi tenuis quaedam venia\ndaretur excusationis, quod tamen eum defenderem, qui mihi\nquaestor fuisset. Hic ego quid dicam me artem aliquam\nadhibuisse? Quid fecerim, narrabo; si placuerit, vos\nmeam defensionem in aliquo artis loco reponetis.\nOmnium\nseditionum genera, vitia, pericula conlegi eamque orationem\nex omni rei publicae nostrae temporum varietate repetivi\nconclusique ita, ut dicerem, etsi omnes semper molestae\nseditiones fuissent, iustas tamen fuisse non nullas et prope\nnecessarias. Tum illa, quae modo Crassus commemorabat,\negi: neque reges ex hac civitate exigi neque tribunos plebis\ncreari neque plebiscitis totiens consularem potestatem minui\nneque provocationem, patronam illam civitatis ac vindicem\nlibertatis, populo Romano dari sine nobilium dissensione\npotuisse; ac, si illae seditiones saluti huic civitati fuissent,\nnon continuo, si quis motus populi factus esset, id C. Norbano\nin nefario crimine atque in fraude capitali esse ponendum.\nQuod si umquam populo Romano concessum esset\nut iure incitatus videretur, id quod docebam saepe esse\nconcessum, nullam illa causa iustiorem fuisse. Tum omnem\norationem traduxi et converti in increpandam Caepionis\nfugam, in deplorandum interitum exercitus: sic et eorum\ndolorem, qui lugebant suos, oratione refricabam et animos\nequitum Romanorum, apud quos tum iudices causa agebatur,\nad Q. Caepionis odium, a quo erant ipsi propter iudicia\nabalienati, renovabam.\nQuod ubi sensi me in possessionem\niudici ac defensionis meae constitisse, quod et populi benevolentiam\nmihi conciliaram, cuius ius etiam cum seditionis\nconiunctione defenderam, et iudicum animos totos vel\ncalamitate civitatis vel luctu ac desiderio propinquorum vel\nodio proprio in Caepionem ad causam nostram converteram,\ntum admiscere huic generi orationis vehementi atque atroci\ngenus illud alterum, de quo ante disputavi, lenitatis et\nmansuetudinis coepi: me pro meo sodali, qui mihi in\nliberum loco more maiorum esse deberet, et pro mea omni\nfama prope fortunisque decernere; nihil mihi ad existimationem\nturpius, nihil ad dolorem acerbius accidere posse,\nquam si is, qui saepe alienissimis a me, sed meis tamen\ncivibus saluti existimarer fuisse, sodali meo auxilium ferre\nnon potuissem.\nPetebam a iudicibus ut illud aetati meae,\nut honoribus, ut rebus gestis, si iusto, si pio dolore me esse\nadfectum viderent, concederent; praesertim si in aliis causis\nintellexissent omnia me semper pro amicorum periculis,\nnihil umquam pro me ipso deprecatum. Sic in illa omni\ndefensione atque causa, quod esse in arte positum videbatur,\nut de lege Appuleia dicerem, ut quid esset minuere maiestatem\nexplicarem, perquam breviter perstrinxi atque attigi;\nhis duabus partibus orationis, quarum altera commendationem\nhabet, altera concitationem, quae minime praeceptis\nartium sunt perpolitae, omnis est a me illa causa tractata, ut\net acerrimus in Caepionis invidia renovanda et in meis\nmoribus erga meos necessarios declarandis mansuetissimus\nviderer: ita magis adfectis animis iudicum quam doctis, tua,\nSulpici, est a nobis tum accusatio victa.'\nHic Sulpicius,\n'vere hercle,' inquit 'Antoni, ista commemoras; nam ego\nnihil umquam vidi, quod tam e manibus elaberetur, quam\nmihi tum est elapsa illa ipsa causa. Cum enim, quem ad\nmodum dixisti, tibi ego non iudicium, sed incendium tradidissem,\nquod tuum principium, di immortales, fuit! qui\ntimor! quae dubitatio, quanta haesitatio tractusque verborum!\nUt tu illud initio, quod tibi unum ad ignoscendum\nhomines dabant, tenuisti, te pro homine pernecessario,\nquaestore tuo, dicere! Quam tibi primum munisti ad te\naudiendum viam.\nEcce autem, cum te nihil aliud profecisse\narbitrarer, nisi ut homines tibi civem improbum defendenti\nignoscendum propter necessitudinem arbitrarentur, serpere\nocculte coepisti, nihil dum aliis suspicantibus, me vero iam\npertimescente, ut illam non Norbani seditionem, sed populi\nRomani iracundiam neque eam iniustam, sed meritam ac\ndebitam fuisse defenderes. Deinde qui locus a te praetermissus\nest in Caepionem? Ut tu illa omnia odio, invidia,\nmisericordia miscuisti! Neque haec solum in defensione,\nsed etiam in Scauro ceterisque meis testibus, quorum testimonia\nnon refellendo, sed ad eundem impetum populi\nconfugiendo refutasti;\nquae cum abs te modo commemorarentur,\nequidem nulla praecepta desiderabam; ipsam tamen\nistam demonstrationem defensionum tuarum abs te ipso\ncommemoratam doctrinam esse non mediocrem puto.'\n'Atqui, si ita placet,' inquit Antonius 'trademus etiam,\nquae nos sequi in dicendo quaeque maxime spectare\nsolemus; docuit enim iam nos longa vita ususque rerum\nmaximarum, ut quibus rebus animi hominum moverentur\nteneremus.\nEquidem primum considerare soleo, postuletne\ncausa; nam neque parvis in rebus adhibendae sunt hae\ndicendi faces neque ita animatis hominibus, ut nihil ad\neorum mentis oratione flectendas proficere possimus, ne\naut inrisione aut odio digni putemur, si aut tragoedias\nagamus in nugis aut convellere adoriamur ea, quae non\npossint commoveri.\nIam quoniam haec fere maxime sunt\nin iudicum animis aut, quicumque illi erunt, apud quos\nagemus, oratione molienda, amor odium iracundia, invidia\nmisericordia, spes laetitia, timor molestia: sentimus amorem\nconciliari, si id iure videamur, quod sit utile ipsis, apud\nquos agamus, defendere, aut si pro bonis viris aut certe pro\neis, qui illis boni atque utiles sint, laborare, namque haec\nres amorem magis conciliat, illa virtutis defensio caritatem;\nplusque proficit, si proponitur spes utilitatis futurae quam\npraeteriti benefici commemoratio.\nEnitendum est ut\nostendas in ea re, quam defendas, aut dignitatem esse aut\nutilitatem, eumque, cui concilies hunc amorem, significes\nnihil ad utilitatem suam rettulisse ac nihil omnino fecisse\ncausa sua; invidetur enim commodis hominum ipsorum,\nstudiis autem eorum ceteris commodandi favetur.\nVidendumque\nhoc loco est ne, quos ob benefacta diligi volemus,\neorum laudem atque gloriam, cui maxime invideri solet,\nnimis efferre videamur; atque eisdem his ex locis et in alios\nodium struere discemus et a nobis ac nostris demovere;\neademque haec genera sunt tractanda in iracundia vel\nexcitanda vel sedanda; nam si, quod ipsis, qui audiunt,\nperniciosum aut inutile sit, id factum augeas, odium creatur;\nsin, quod aut in bonos viros aut in eos, quos minime quisque\ndebuerit, aut in rem publicam, tum excitatur, si non tam\nacerbum odium, tamen aut invidiae aut odi non dissimilis\noffensio;\nitem timor incutitur aut ex ipsorum periculis aut\nex communibus: interior est ille proprius; sed hic quoque\ncommunis ad eandem similitudinem est perducendus. Par\natque una ratio est spei, laetitiae, molestiae; sed haud sciam\nan acerrimus longe sit omnium motus invidiae nec minus\nvirium opus sit in ea comprimenda quam in excitanda.\nInvident autem homines maxime paribus aut inferioribus,\ncum se relictos sentiunt, illos autem dolent evolasse; sed\netiam superioribus invidetur saepe vehementer et eo magis,\nsi intolerantius se iactant et aequabilitatem communis iuris\npraestantia dignitatis aut fortunae suae transeunt; quae si\ninflammanda sunt, maxime dicendum est non esse virtute\nparata, deinde etiam vitiis atque peccatis, tum, si erunt\nhonestiora atque graviora, tamen non esse tanta illa merita,\nquantam insolentiam hominis quantumque fastidium;\nad\nsedandum autem, magno illa labore, magnis periculis esse\nparta nec ad suum commodum, sed ad aliorum esse conlata;\neumque, si quam gloriam peperisse videatur, tamen etsi ea\nnon sit iniqua merces periculi, tamen ea non delectari\ntotamque abicere atque deponere; omninoque perficiendum\nest, quoniam plerique sunt invidi maximeque hoc est commune\nvitium et perpetuum, invidetur autem praestanti\nflorentique fortunae, ut haec opinio minuatur et illa excellens\nopinione fortuna cum laboribus et miseriis permixta\nesse videatur.\nIam misericordia movetur, si is, qui audit,\nadduci potest ut illa, quae de altero deplorentur, ad suas res\nrevocet, quas aut tulerit acerbas aut timeat, ut intuens alium\ncrebro ad se ipsum revertatur; et cum singuli casus humanarum\nmiseriarum graviter accipiuntur, si dicuntur dolenter,\ntum adflicta et prostrata virtus maxime luctuosa est.\nEt ut illa altera pars orationis, quae probitatis commendatione\nboni viri debet speciem tueri, lenis, ut saepe iam\ndixi, atque summissa, sic haec, quae suscipitur ab oratore\nad commutandos animos atque omni ratione flectendos,\nintenta ac vehemens esse debet.\nSed est quaedam in his\nduobus generibus, quorum alterum lene, alterum vehemens\nesse volumus, difficilis ad distinguendum similitudo; nam\net ex illa lenitate, qua conciliamur eis, qui audiunt, ad hanc\nvim acerrimam, qua eosdem excitamus, influat oportet aliquid,\net ex hac vi non numquam animi aliquid inflandum\nest illi lenitati; neque est ulla temperatior oratio quam illa,\nin qua asperitas contentionis oratoris ipsius humanitate conditur,\nremissio autem lenitatis quadam gravitate et contentione\nfirmatur.\nIn utroque autem genere dicendi et illo, in\nquo vis atque contentio quaeritur, et hoc, quod ad vitam et\nmores accommodatur, et principia tarda sunt et exitus item\nspissi et producti esse debent. Nam neque adsiliendum\nstatim est ad genus illud orationis; abest enim totum a causa\net homines prius ipsum illud, quod proprium sui iudici est,\naudire desiderant; nec cum in eam rationem ingressus sis,\nceleriter discedendum est;\nnon enim, sicut argumentum,\nsimul atque positum est, adripitur alterumque et tertium\nposcitur, ita misericordiam aut invidiam aut iracundiam,\nsimul atque intuleris, possis commovere: argumentum ratio\nipsa confirmat idque, simul atque emissum est, adhaerescit;\nillud autem genus orationis non cognitionem iudicis, sed\nmagis perturbationem requirit, quam consequi nisi multa\net varia et copiosa oratione et simili contentione actionis\nnemo potest;\nqua re qui aut breviter aut summisse dicunt,\ndocere iudicem possunt, commovere non possunt; in quo\nsunt omnia.\nIam illud perspicuum est, omnium rerum in contrarias\npartis facultatem ex eisdem suppeditari locis. Sed argumento\nresistendum est aut eis, quae comprobandi eius causa\nsumuntur, reprehendendis aut demonstrando, id, quod concludere\nilli velint, non effici ex propositis nec esse consequens,\naut, si ita non refellas, adferendum est in contrariam\npartem, quod sit aut gravius aut aeque grave.\nIlla autem,\nquae aut conciliationis causa leniter aut permotionis vehementer\naguntur, contrariis commotionibus auferenda sunt,\nut odio benevolentia, ut misericordia invidia tollatur.\nSuavis autem est et vehementer saepe utilis iocus et facetiae;\nquae, etiam si alia omnia tradi arte possunt, naturae\nsunt propria certe neque ullam artem desiderant: in quibus\ntu longe aliis mea sententia, Caesar, excellis; quo magis\nmihi etiam aut testis esse potes nullam esse artem salis aut,\nsi qua est, eam tu potissimum nos docere.'\n'Ego vero,'\ninquit 'omni de re facilius puto esse ab homine non\ninurbano, quam de ipsis facetiis disputari. Itaque cum\nquosdam Graecos inscriptos libros esse vidissem de ridiculis,\nnon nullam in spem veneram posse me ex eis aliquid\ndiscere; inveni autem ridicula et salsa multa Graecorum;\nnam et Siculi in eo genere et Rhodii et Byzantii et praeter\nceteros Attici excellunt; sed qui eius rei rationem quandam\nconati sunt artemque tradere, sic insulsi exstiterunt, ut nihil\naliud eorum nisi ipsa insulsitas rideatur;\nqua re mihi quidem\nnullo modo videtur doctrina ista res posse tradi.\nEtenim cum duo genera sint facetiarum, alterum aequabiliter\nin omni sermone fusum, alterum peracutum et breve,\nilla a veteribus superior cavillatio, haec altera dicacitas nominata\nest. Leve nomen habet utraque res. Quippe; leve\nenim est totum hoc risum movere.\nVerum tamen, ut dicis,\nAntoni, multum in causis persaepe lepore et facetiis profici\nvidi. Sed cum illo in genere perpetuae festivitatis ars non\ndesideretur (natura enim fingit homines et creat imitatores\net narratores facetos adiuvante et vultu et voce et ipso\ngenere sermonis) tum vero in hoc altero dicacitatis quid\nhabet ars loci, cum ante illud facete dictum emissum haerere\ndebeat, quam cogitari potuisse videatur?\nQuid enim hic\nmeus frater ab arte adiuvari potuit, cum a Philippo interrogatus\nquid latraret, furem se videre respondit? Quid in\nomni oratione Crassus vel apud centum viros contra Scaevolam\nvel contra accusatorem Brutum, cum pro Cn. Plancio\ndiceret? Nam id, quod tu mihi tribuis, Antoni, Crasso est\nomnium sententia concedendum; non enim fere quisquam\nreperietur praeter hunc in utroque genere leporis excellens:\net illo, quod in perpetuitate sermonis, et hoc, quod in celeritate\natque dicto est.\nNam haec perpetua contra Scaevolam\nCuriana defensio tota redundavit hilaritate quadam et ioco;\ndicta illa brevia non habuit; parcebat enim adversari dignitati,\nin quo ipse conservabat suam; quod est hominibus\nfacetis et dicacibus difficillimum, habere hominum rationem\net temporum et ea, quae occurrunt, cum salsissime dici\npossunt, tenere; itaque non nulli ridiculi homines hoc\nipsum non insulse interpretantur;\ndicere enim aiunt Ennium,\nflammam a sapiente facilius ore in ardente opprimi,\nquam bona dicta teneat; haec scilicet bona dicta, quae salsa\nsint; nam ea dicta appellantur proprio iam nomine. Sed\nut in Scaevola continuit ea Crassus atque in illo altero\ngenere, in quo nulli aculei contumeliarum inerant, causam\nillam disputationemque elusit, sic in Bruto, quem oderat et\nquem dignum contumelia iudicabat, utroque genere pugnavit.\nQuam multa de balneis, quas nuper ille vendiderat,\nquam multa de amisso patrimonio dixit! Atque illa\nbrevia, cum ille diceret se sine causa sudare, \"minime\"\ninquit \"modo enim existi de balneis.\" Innumerabilia alia\nfuerunt, sed non minus iucunda illa perpetua: cum enim\nBrutus duo lectores excitasset et alteri de colonia Narbonensi\nCrassi orationem legendam dedisset, alteri de lege Servilia,\net cum contraria inter sese de re publica capita contulisset,\nnoster hic facetissime tris patris Bruti de iure civili libellos\ntribus legendos dedit.\nEx libro primo: \"forte evenit ut in\nPrivernati essemus.\" \"Brute, testificatur pater se tibi Privernatem\nfundum reliquisse.\" Deinde ex libro secundo: \"in\nAlbano eramus ego et Marcus filius.\" \"Sapiens videlicet\nhomo cum primis nostrae civitatis norat hunc gurgitem;\nmetuebat ne, cum is nihil haberet, nihil esse ei relictum\nputaretur.\" Tum ex libro tertio, in quo finem scribendi\nfecit—tot enim, ut audivi Scaevolam dicere, sunt veri Bruti\nlibri—\"in Tiburti forte adsedimus ego et Marcus filius.\"\n\"Ubi sunt hi fundi, Brute, quos tibi pater publicis commentariis\nconsignatos reliquit? Quod nisi puberem te,\ninquit, iam haberet, quartum librum composuisset et se\netiam in balneis lotum cum filio scriptum reliquisset.\" Quis\nest igitur qui non fateatur hoc lepore atque his facetiis non\nminus refutatum esse Brutum quam illis tragoediis, quas egit\nidem, cum casu in eadem causa efferretur anus Iunia. Pro\ndi immortales, quae fuit illa, quanta vis! quam inexspectata!\nquam repentina! cum coniectis oculis, gestu omni ei\nimminenti, summa gravitate et celeritate verborum \"Brute,\nquid sedes? Quid illam anum patri nuntiare vis tuo?\nQuid illis omnibus, quorum imagines duci vides? Quid\nmaioribus tuis? Quid L. Bruto, qui hunc populum dominatu\nregio liberavit? Quid te agere? Cui rei, cui gloriae,\ncui virtuti studere? Patrimonione augendo? At id non\nest nobilitatis.\nSed fac esse, nihil superest; libidines totum\ndissipaverunt. An iuri civili? Est paternum. Sed dicet\nte, cum aedis venderes, ne in rutis quidem et caesis solium\ntibi paternum recepisse. An rei militari? Qui numquam\ncastra videris! An eloquentiae? Quae neque est in te,\net, quicquid est vocis ac linguae, omne in istum turpissimum\ncalumniae quaestum contulisti! Tu lucem aspicere audes?\nTu hos intueri? Tu in foro, tu in urbe, tu in civium esse\nconspectu? Tu illam mortuam, tu imagines ipsas non perhorrescis?\nQuibus non modo imitandis, sed ne conlocandis\nquidem tibi locum ullum reliquisti.\" Sed haec tragica atque\ndivina; faceta autem et urbana innumerabilia vel ex una\ncontione meministis; nec enim maior contentio umquam\nfuit nec apud populum gravior oratio quam huius contra\nconlegam in censura nuper neque lepore et festivitate conditior.\nQua re tibi, Antoni, utrumque adsentior et multum\nfacetias in dicendo prodesse saepe et eas arte nullo modo\nposse tradi: illud quidem admiror, te nobis in eo genere\ntribuisse tantum et non huius rei quoque palmam ut ceterarum\nCrasso detulisse.'\nTum Antonius 'ego vero ita fecissem,'\ninquit 'nisi interdum in hoc Crasso paulum inviderem;\nnam esse quamvis facetum atque salsum non nimis est per\nse ipsum invidendum; sed cum omnium sit venustissimus\net urbanissimus, omnium gravissimum et severissimum et\nesse et videri, quod isti contigit uni, id mihi vix ferendum\nvidebatur.'\nHic cum adrisisset ipse Crassus, 'ac tamen,'\ninquit Antonius 'cum artem esse facetiarum, Iuli, ullam\nnegares, aperuisti quiddam, quod praecipiendum videretur:\nhaberi enim dixisti rationem oportere hominum, rei, temporis,\nne quid iocus de gravitate decerperet; quod quidem\nin primis a Crasso observari solet. Sed hoc praeceptum\npraetermittendarum est facetiarum, cum eis nihil opus sit;\nnos autem quo modo utamur, cum opus sit, quaerimus, ut\nin adversarium et maxime, si eius stultitia poterit agitari;\nin testem stultum, cupidum, levem, si facile homines audituri\nvidebuntur.\nOmnino probabiliora sunt, quae lacessiti\ndicimus quam quae priores, nam et ingeni celeritas maior\nest, quae apparet in respondendo, et humanitatis est responsio;\nvidemur enim quieturi fuisse, nisi essemus lacessiti, ut\nin ipsa ista contione nihil fere dictum est ab hoc, quod\nquidem facetius dictum videretur, quod non provocatus\nresponderit; erat autem tanta in Domitio gravitas, tanta\nauctoritas, ut, quod esset ab eo obiectum, lepore magis\nlevandum quam contentione frangendum videretur.'\nTum\nSulpicius 'quid igitur? Patiemur' inquit 'Caesarem, qui\nquamquam M. Crasso facetias concedit, tamen multo in eo\nstudio magis ipse elaborat, non explicare nobis totum genus\nhoc iocandi quale sit et unde ducatur; praesertim cum\ntantam vim et utilitatem salis et urbanitatis esse fateatur?'\n'Quid, si' inquit Iulius 'adsentior Antonio dicenti nullam\nesse artem salis?'\nHic cum Sulpicius reticuisset, 'quasi\nvero' inquit Crassus 'horum ipsorum, de quibus Antonius\niam diu loquitur, ars ulla sit: observatio quaedam est, ut\nipse dixit, earum rerum, quae in dicendo valent; quae si\neloquentis facere posset, quis esset non eloquens? Quis\nenim haec non vel facile vel certe aliquo modo posset\nediscere? Sed ego in his praeceptis hanc vim et hanc\nutilitatem esse arbitror, non ut ad reperiendum quod dicamus,\narte ducamur sed ut ea, quae natura, quae studio,\nquae exercitatione consequimur, aut recta esse confidamus\naut prava intellegamus, cum quo referenda sint didicerimus.\nQua re, Caesar, ego quoque hoc a te peto, ut, si tibi videtur,\ndisputes de hoc toto iocandi genere quid sentias, ne qua\nforte dicendi pars, quoniam ita voluistis, in hoc tali coetu\natque in tam accurato sermone praeterita esse videatur.'\n'Ego vero,' inquit ille 'quoniam conlectam a conviva, Crasse,\nexigis, non committam ut, si defugerim, tibi causam aliquam\nrecusandi dem. Quamquam soleo saepe mirari eorum impudentiam,\nqui agunt in scaena gestum inspectante Roscio;\nquis enim sese commovere potest, cuius ille vitia non videat?\nSic ego nunc, Crasso audiente, primum loquar de facetiis\net docebo sus, ut aiunt, oratorem eum, quem cum Catulus\nnuper audisset, faenum alios aiebat esse oportere.'\nTum\nille 'iocabatur' inquit 'Catulus, praesertim cum ita dicat\nipse, ut ambrosia alendus esse videatur. Verum te, Caesar,\naudiamus, ut Antoni reliqua videamus.' Et Antonius 'perpauca\nquidem mihi restant,' inquit 'sed tamen defessus iam\nlabore atque itinere disputationis meae requiescam in Caesaris\nsermone quasi in aliquo peropportuno deversorio.'\n'Atqui' inquit Iulius 'non nimis liberale hospitium meum\ndices; nam te in viam, simul ac perpaulum gustaris, extrudam\net eiciam.\nAc ne diutius vos demorer, de omni isto genere quid\nsentiam perbreviter exponam. De risu quinque sunt, quae\nquaerantur: unum, quid sit; alterum, unde sit; tertium,\nsitne oratoris risum velle movere; quartum, quatenus;\nquintum, quae sint genera ridiculi. Atque illud primum,\nquid sit ipse risus, quo pacto concitetur, ubi sit, quo modo\nexsistat atque ita repente erumpat, ut eum cupientes tenere\nnequeamus, et quo modo simul latera, os, venas, oculos,\nvultum occupet, viderit Democritus; neque enim ad hunc sermonem\nhoc pertinet, et, si pertineret, nescire me tamen id\nnon puderet, quod ne illi quidem scirent, qui pollicerentur.\nLocus autem et regio quasi ridiculi—nam id proxime quaeritur—turpitudine\net deformitate quadam continetur; haec\nenim ridentur vel sola vel maxime, quae notant et designant\nturpitudinem aliquam non turpiter. Est autem, ut ad illud\ntertium veniam, est plane oratoris movere risum; vel quod\nipsa hilaritas benevolentiam conciliat ei, per quem excitata\nest; vel quod admirantur omnes acumen uno saepe in\nverbo positum maxime respondentis, non numquam etiam\nlacessentis; vel quod frangit adversarium, quod impedit,\nquod elevat, quod deterret, quod refutat; vel quod ipsum\noratorem politum esse hominem significat, quod eruditum,\nquod urbanum, maxime quod tristitiam ac severitatem\nmitigat et relaxat odiosasque res saepe, quas argumentis\ndilui non facile est, ioco risuque dissolvit.\nQuatenus autem\nsint ridicula tractanda oratori, perquam diligenter videndum\nest, quod in quarto loco quaerendi posueramus. Nam\nnec insignis improbitas et scelere iuncta nec rursus miseria\ninsignis agitata ridetur: facinerosos enim maiore quadam\nvi quam ridiculi vulnerari volunt; miseros inludi nolunt, nisi\nse forte iactant; parcendum autem maxime est caritati\nhominum, ne temere in eos dicas, qui diliguntur.\nHaec\nigitur adhibenda est primum in iocando moderatio; itaque\nea facillime luduntur, quae neque odio magno neque misericordia\nmaxima digna sunt; quam ob rem materies omnis\nridiculorum est in eis vitiis, quae sunt in vita hominum\nneque carorum neque calamitosorum neque eorum, qui ob\nfacinus ad supplicium rapiendi videntur; eaque belle agitata\nridentur.\nEst etiam deformitatis et corporis vitiorum satis\nbella materies ad iocandum; sed quaerimus idem, quod in\nceteris rebus maxime quaerendum est, quatenus; in quo\nnon modo illud praecipitur, ne quid insulse, sed etiam, si\nquid perridicule possis, vitandum est oratori utrumque,\nne aut scurrilis iocus sit aut mimicus. Quae cuius modi\nsint facilius iam intellegemus, cum ad ipsa ridiculorum\ngenera venerimus.\nDuo sunt enim genera facetiarum, quorum alterum re\ntractatur, alterum dicto:\nre, si quando quid tamquam aliqua\nfabella narratur, ut olim tu, Crasse, in Memmium, comedisse\neum lacertum Largi, cum esset cum eo Tarracinae de\namicula rixatus: salsa, ac tamen a te ipso ficta tota narratio;\naddidisti clausulam: tota Tarracina tum omnibus in parietibus\ninscriptas fuisse litteras L. L. L. M. M.; cum quaereres\nid quid esset, senem tibi quendam oppidanum dixisse:\n\"lacerat lacertum Largi mordax Memmius.\" Perspicitis\ngenus hoc quam sit facetum, quam elegans, quam oratorium,\nsive habeas vere quod narrare possis, quod tamen est mendaciunculis\naspergendum, sive fingas. Est autem huius\ngeneris virtus, ut ita facta demonstres, ut mores eius,\nde quo narres, ut sermo, ut vultus omnes exprimantur, ut\neis, qui audiunt, tum geri illa fierique videantur.\nIn re est\nitem ridiculum, quod ex quadam depravata imitatione sumi\nsolet, ut idem Crassus: \"per tuam nobilitatem, per vestram\nfamiliam!\" Quid aliud fuit, in quo contio rideret, nisi\nilla vultus et vocis imitatio? \"Per tuas statuas!\" vero\ncum dixit et extento bracchio paulum etiam de gestu\naddidit, vehementius risimus. Ex hoc genere est illa\nRosciana imitatio senis:\n\"tibi ego, Antipho, has sero, inquit; seniumst, quom audio.\"Atqui ita est totum hoc ipso genere ridiculum, ut cautissime\ntractandum sit; mimorum est enim et ethologorum,\nsi nimia est imitatio, sicut obscenitas. Orator surripiat\noportet imitationem, ut is, qui audiet, cogitet plura quam\nvideat; praestet idem ingenuitatem et ruborem suum verborum\nturpitudine et rerum obscenitate vitanda.\nErgo\nhaec duo genera sunt eius ridiculi, quod in re positum est,\nquae sunt propria perpetuarum facetiarum, in quibus describuntur\nhominum mores et ita effinguntur, ut aut re\nnarrata aliqua quales sint intellegantur aut imitatione\nbreviter iniecta in aliquo insigni ad inridendum vitio reperiantur.\nIn dicto autem ridiculum est id, quod verbi aut\nsententiae quodam acumine movetur; sed ut in illo superiore\ngenere vel narrationis vel imitationis vitanda est mimorum\net ethologorum similitudo, sic in hoc scurrilis oratori\ndicacitas magno opere fugienda est. Qui igitur distinguemus\na Crasso, a Catulo, a ceteris familiarem vestrum\nGranium aut Vargulam amicum meum? Non me hercule\nin mentem mihi quidem venit: sunt enim dicaces; Granio\nquidem nemo dicacior. Hoc, opinor, primum, ne, quotienscumque\npotuerit dictum dici, necesse habeamus dicere.\nPusillus testis processit. \"Licet\" inquit \"rogare?\" Philippus.\nTum quaesitor properans \"modo breviter.\" Hic ille\n\"non accusabis: perpusillum rogabo.\" Ridicule. Sed sedebat\niudex L. Aurifex brevior ipse quam testis etiam: omnis\nest risus in iudicem conversus; visum est totum scurrile\nridiculum. Ergo haec, quae cadere possunt in quos nolis,\nquamvis sint bella, sunt tamen ipso genere scurrilia;\nut\niste, qui se vult dicacem et me hercule est, Appius, sed non\nnumquam in hoc vitium scurrile delabitur. \"Cenabo\"\ninquit \"apud te,\" huic lusco familiari meo, C. Sextio; \"uni\nenim locum esse video.\" Est hoc scurrile, et quod sine\ncausa lacessivit et tamen id dixit, quod in omnis luscos\nconveniret; ea, quia meditata putantur esse, minus ridentur:\nillud egregium Sexti et ex tempore \"manus lava\"\ninquit \"et cena.\" Temporis igitur ratio et ipsius dicacitatis\nmoderatio et temperantia et raritas dictorum distinguent\noratorem a scurra, et quod nos cum causa dicimus, non ut\nridiculi videamur, sed ut proficiamus aliquid, illi totum\ndiem et sine causa. Quid enim est Vargula adsecutus, cum\neum candidatus A. Sempronius cum M. fratre suo complexus\nesset \"puer, abige muscas\"? Risum quaesivit, qui\nest mea sententia vel tenuissimus ingeni fructus. Tempus\nigitur dicendi prudentia et gravitate moderabimur; quarum\nutinam artem aliquam haberemus! Sed domina natura est.\nNunc exponamus genera ipsa summatim, quae risum\nmaxime moveant. Haec igitur sit prima partitio, quod\nfacete dicatur, id alias in re habere, alias in verbo facetias;\nmaxime autem homines delectari, si quando risus coniuncte\nre verboque moveatur. Sed hoc mementote, quoscumque\nlocos attingam, unde ridicula ducantur, ex eisdem locis fere\netiam gravis sententias posse duci: tantum interest, quod\ngravitas honestis in rebus severisque, iocus in turpiculis et\nquasi deformibus ponitur, velut eisdem verbis et laudare\nfrugi servum possimus et, si est nequam, iocari. Ridiculum\nest illud Neronianum vetus in furaci servo: solum esse, cui\ndomi nihil sit nec obsignatum nec occlusum, quod idem in\nbono servo dici solet.\nSed hoc eisdem verbis; ex eisdem\nautem locis nascuntur omnia. Nam quod Sp. Carvilio\ngraviter claudicanti ex vulnere ob rem publicam accepto et\nob eam causam verecundanti in publicum prodire mater\ndixit \"quin prodis, mi Spuri? quotienscumque gradum\nfacies, totiens tibi tuarum virtutum veniat in mentem,\" praeclarum\net grave est: quod Calvino Glaucia claudicanti \"ubi\nest vetus illud: num claudicat? at hic clodicat\"! hoc ridiculum\nest; et utrumque ex eo, quod in claudicatione animadverti\npotuit, est ductum. \"Quid hoc Navio ignavius?\"\nsevere Scipio; at in male olentem \"video me a te circumveniri\"\nsubridicule Philippus; at utrumque genus continet\nverbi ad litteram immutati similitudo.\nEx ambiguo dicta\nvel argutissima putantur, sed non semper in ioco, saepe\netiam in gravitate versantur. Africano illi superiori coronam\nsibi in convivio ad caput accommodanti, cum ea saepius\nrumperetur, P. Licinius Varus \"noli mirari,\" inquit \"si non\nconvenit, caput enim magnum est\": et laudabile et honestum;\nat ex eodem genere est \"Calvo satis est, quod dicit\nparum.\" Ne multa: nullum genus est ioci, quo non ex\neodem severa et gravia sumantur.\nAtque hoc etiam animadvertendum\nest, non esse omnia ridicula faceta. Quid\nenim potest esse tam ridiculum quam sannio est? Sed ore,\nvultu, imitandis moribus, voce, denique corpore ridetur\nipso; salsum hunc possum dicere atque ita, non ut eius modi\noratorem esse velim, sed ut mimum. Qua re primum genus\nhoc, quod risum vel maxime movet, non est nostrum: morosum,\nsuperstitiosum, suspiciosum, gloriosum, stultum: naturae\nridentur ipsae, quas personas agitare solemus, non sustinere.\nAlterum genus est in imitatione admodum ridiculum, sed\nnobis furtim tantum uti licet, si quando, et cursim; aliter\nenim minime est liberale; tertium, oris depravatio, non\ndigna nobis; quartum, obscenitas, non solum non foro\ndigna, sed vix convivio liberorum. Detractis igitur tot\nrebus ex hoc oratorio loco facetiae reliquae sunt, quae aut\nin re, ut ante divisi, positae videntur esse aut in verbo; nam\nquod, quibuscumque verbis dixeris, facetum tamen est, re\ncontinetur; quod mutatis verbis salem amittit, in verbis\nhabet omnem leporem.\nAmbigua sunt in primis acuta atque in verbo posita, non\nin re; sed non saepe magnum risum movent; magis ut belle,\nut litterate dicta laudantur; ut in illum Titium, qui cum\nstudiose pila luderet et idem signa sacra noctu frangere\nputaretur gregalesque eum, cum in campum non venisset,\nrequirerent, excusavit Vespa Terentius, quod eum bracchium\nfregisse diceret; ut illud Africani, quod est apud Lucilium\nQuid Decius? Nuculam an confixum vis facere? inquit:\nut tuus amicus, Crasse, Granius, \"non esse sextantis.\" Et\nsi quaeritis, is, qui appellatur dicax, hoc genere maxime\nexcellet; sed risum movent alia maiorem. Ambiguum\nper se ipsum probatur id quidem, ut ante dixi, vel maxime;\ningeniosi enim videtur vim verbi in aliud, atque ceteri\naccipiant, posse ducere; sed admirationem magis quam\nrisum movet, nisi si quando incidit in aliud quoque genus\nridiculi, quae genera percurram equidem.\nSed scitis esse\nnotissimum ridiculi genus, cum aliud exspectamus, aliud\ndicitur: hic nobismet ipsis noster error risum movet: quod\nsi admixtum est etiam ambiguum, fit salsius; ut apud Novium\nvidetur esse misericors ille, qui iudicatum duci videt:\npercontatur ita: \"quanti addictus?\" \"Mille nummum.\" Si\naddidisset tantummodo \"ducas licet\"; esset illud genus\nridiculi praeter exspectationem; sed quia addidit \"nihil\naddo, ducas licet\"; addito ambiguo altero genere ridiculi,\nfuit, ut mihi quidem videtur, salsissimus. Hoc tum est\nvenustum, cum in altercatione arripitur ab adversario\nverbum et ex eo, ut a Catulo in Philippum, in eum ipsum\naliquid, qui lacessivit, infligitur.\nSed cum plura sint ambigui\ngenera, de quibus est doctrina quaedam subtilior,\nattendere et aucupari verba oportebit; in quo, ut ea, quae\nsint frigidiora, vitemus,—est enim cavendum, ne arcessitum\ndictum putetur—permulta tamen acute dicemus. Alterum\ngenus est, quod habet parvam verbi immutationem, quod in\nlittera positum Graeci vocant paronomasi/an, ut \"Nobiliorem\nmobiliorem\" Cato; aut, ut idem, cum cuidam dixisset\n\"eamus deambulatum\" et ille \"quid opus fuit de?\" \"Immo\nvero\" inquit \"quid opus fuit te?\" Aut eiusdem responsio\nilla \"si tu et adversus et aversus impudicus es.\" Etiam\ninterpretatio nominis habet acumen, cum ad ridiculum\nconvertas, quam ob rem ita quis vocetur; ut ego nuper\nNummium divisorem, ut Neoptolemum ad Troiam, sic\nillum in campo Martio nomen invenisse; atque haec omnia\nverbo continentur. Saepe etiam versus facete interponitur,\nvel ut est vel paululum immutatus, aut aliqua pars versus,\nut Stati a Scauro stomachante; ex quo sunt non nulli, qui\ntuam legem de civitate natam, Crasse, dicant:\nst, tacete, quid hoc clamoris? Quibus nec mater nec pater,tanta confidentia? Auferte istam enim superbiam.Nam in Caelio sane etiam ad causam utile fuit tuum illud,\nAntoni, cum ille a se pecuniam profectam diceret testis et\nhaberet filium delicatiorem, abeunte iam illo,\nsentin senem esse tactum triginta minis?\nIn hoc genus coniciuntur etiam proverbia, ut illud Scipionis,\ncum Asellus omnis se provincias stipendia merentem peragrasse\ngloriaretur: \"agas asellum\" et cetera; qua re ea quoque,\nquoniam mutatis verbis non possunt retinere eandem\nvenustatem, non in re, sed in verbis posita ducantur.\nEst\netiam in verbo positum non insulsum genus ex eo, cum\nad verbum, non ad sententiam rem accipere videare; ex\nquo uno genere totus est Tutor, mimus vetus, oppido\nridiculus. Sed abeo a mimis; tantum genus huius ridiculi\ninsigni aliqua et nota re notari volo; est autem ex hoc\ngenere illud, quod tu, Crasse, nuper ei, qui te rogasset, num\ntibi molestus esset futurus, si ad te bene ante lucem venisset,\n\"tu vero\" inquisti \"molestus non eris.\" \"Iubebis igitur te\"\ninquit \"suscitari?\" Et tu \"certe negaram te molestum\nfuturum.\" Ex eodem hoc vetus illud est, quod aiunt Maluginensem\nillum M. Scipionem, cum ex centuria sua renuntiaret\nAcidinum consulem praecoque dixisset \"dic de\nL. Manlio\": \"virum bonum\" inquit \"egregiumque civem\nesse arbitror.\" Ridicule etiam illud L. Porcius Nasica\ncensori Catoni; cum ille \"ex tui animi sententia tu uxorem\nhabes?\" \"Non hercule\" inquit \"ex mei animi sententia.\"\nHaec aut frigida sunt aut tum salsa, cum aliud est exspectatum.\nNatura enim nos, ut ante dixi, noster delectat error;\nex quo, cum quasi decepti sumus exspectatione, ridemus.\nIn verbis etiam illa sunt, quae aut ex immutata oratione\nducuntur aut ex unius verbi translatione aut ex inversione\nverborum. Ex immutatione, ut olim Rusca cum legem\nferret annalem, dissuasor M. Servilius \"dic mihi,\" inquit\n\"M. Pinari, num, si contra te dixero, mihi male dicturus es,\nut ceteris fecisti?\" \"Ut sementem feceris, ita metes\" inquit.\nEx translatione autem, ut, cum Scipio ille maior Corinthiis\nstatuam pollicentibus eo loco, ubi aliorum essent imperatorum,\nturmalis dixit displicere. Invertuntur autem verba,\nut, Crassus apud M. Perpernam iudicem pro Aculeone cum\ndiceret, aderat contra Aculeonem Gratidiano L. Aelius\nLamia, deformis, ut nostis; qui cum interpellaret odiose,\n\"audiamus\" inquit \"pulchellum puerum\" Crassus; cum\nesset arrisum, \"non potui mihi\" inquit Lamia \"formam ipse\nfingere, ingenium potui\"; tum hic \"audiamus\" inquit\n\"disertum\": multo etiam arrisum est vehementius. Sunt\netiam illa venusta ut in gravibus sententiis, sic in facetiisâ€”\ndixi enim dudum rationem aliam esse ioci, aliam severitatis,\ngravium autem et iocorum unam esse materiamâ€”ornant\nigitur in primis orationem verba relata contrarie, quod idem\ngenus saepe est etiam facetum, ut Servius ille Galba cum\niudices L. Scribonio tribuno plebis ferret familiaris suos et\ndixisset Libo \"quando tandem, Galba, de triclinio tuo\nexibis?\" \"cum tu\" inquit \"de cubiculo alieno.\" A quo\ngenere ne illud quidem plurimum distat, quod Glaucia\nMetello \"villam in Tiburti habes, cortem in Palatio.\"\nAc verborum quidem genera, quae essent faceta, dixisse\nme puto;\nrerum plura sunt, eaque magis, ut dixi ante, ridentur;\nin quibus est narratio, res sane difficilis; exprimenda\nenim sunt et ponenda ante oculos ea, quae videantur\net veri similia, quod est proprium narrationis, et quae sint,\nquod ridiculi proprium est, subturpia; cuius exemplum, ut\nbrevissimum, sit sane illud, quod ante posui, Crassi de\nMemmio. Et ad hoc genus ascribamus etiam narrationes\napologorum.\nTrahitur etiam aliquid ex historia, ut, cum Sex.\nTitius se Cassandram esse diceret, \"multos\" inquit Antonius\n\"possum tuos Aiaces Oileos nominare.\" Est etiam ex\nsimilitudine, quae aut conlationem habet aut tamquam\nimaginem: conlationem, ut ille Gallus olim testis in Pisonem,\ncum innumerabilem Magio praefecto pecuniam dixisset\ndatam idque Scaurus tenuitate Magi redargueret, \"erras,\"\ninquit \"Scaure; ego enim Magium non conservasse dico,\nsed tamquam nudus nuces legeret, in ventre abstulisse\"; ut\nillud M. Cicero senex, huius viri optimi, nostri familiaris,\npater, \"nostros homines similis esse Syrorum venalium: ut\nquisque optime Graece sciret, ita esse nequissimum.\" Valde\nautem ridentur etiam imagines, quae fere in deformitatem\naut in aliquod vitium corporis ducuntur cum similitudine\nturpioris: ut meum illud in Helvium Manciam \"iam ostendam\ncuius modi sis,\" cum ille \"ostende, quaeso\"; demonstravi\ndigito pictum Gallum in Mariano scuto Cimbrico sub\nNovis distortum, eiecta lingua, buccis fluentibus; risus est\ncommotus; nihil tam Manciae simile visum est; ut cum\nTito Pinario mentum in dicendo intorquenti: \"tum ut\ndiceret, si quid vellet, si nucem fregisset.\" Etiam illa, quae\nminuendi aut augendi causa ad incredibilem admirationem\nefferuntur; velut tu, Crasse, in contione: \"ita sibi ipsum\nmagnum videri Memmium, ut in forum descendens caput\nad fornicem Fabianum demitteret\"; ex quo genere etiam\nillud est, quod Scipio apud Numantiam, cum stomacharetur\ncum C. Metello, dixisse dicitur: \"si quintum pareret mater\neius, asinum fuisse parituram.\" Arguta etiam significatio est,\ncum parva re et saepe verbo res obscura et latens inlustratur;\nut, cum C. Fabricio P. Cornelius, homo, ut existimabatur,\navarus et furax, sed egregie fortis et bonus imperator, gratias\nageret, quod se homo inimicus consulem fecisset, bello\npraesertim magno et gravi \"nihil est, quod mihi gratias\nagas,\" inquit \"si malui compilari quam venire\"; ut Asello\nAfricanus obicienti lustrum illud infelix, \"noli\" inquit\n\"mirari; is enim, qui te ex aerariis exemit, lustrum condidit\net taurum immolavit.\" Tacita suspicio est, ut religione\ncivitatem obstrinxisse videatur Mummius, quod Asellum\nignominia levarit.\n\nUrbana etiam dissimulatio est, cum alia dicuntur ac\nsentias, non illo genere, de quo ante dixi, cum contraria\ndicas, ut Lamiae Crassus, sed cum toto genere orationis\nsevere ludas, cum aliter sentias ac loquare;\nut noster Scaevola\nSeptumuleio illi Anagnino, cui pro C. Gracchi capite\nerat aurum repensum, roganti, ut se in Asiam praefectum\nduceret \"quid tibi vis,\" inquit \"insane? tanta malorum est\nmultitudo civium, ut tibi ego hoc confirmem, si Romae\nmanseris, te paucis annis ad maximas pecunias esse venturum.\"\nIn hoc genere Fannius in annalibus suis Africanum\nhunc Aemilianum dicit fuisse egregium et Graeco\neum verbo appellat ei)/rwna; sed, uti ei ferunt, qui melius\nhaec norunt, Socratem opinor in hac ironia dissimulantiaque\nlonge lepore et humanitate omnibus praestitisse. Genus\nest perelegans et cum gravitate salsum cumque oratoriis\ndictionibus tum urbanis sermonibus accommodatum.\nEt\nhercule omnia haec, quae a me de facetiis disputantur, non\nmaiora forensium actionum quam omnium sermonum condimenta\nsunt. Nam sicut quod apud Catonem est—qui\nmulta rettulit, ex quibus a me exempli causa non nulla\nponuntur—per mihi scitum videtur, C. Publicium solitum\ndicere \"P. Mummium cuiusvis temporis hominem esse,\" sic\nprofecto se res habet, nullum ut sit vitae tempus, in quo\nnon deceat leporem humanitatemque versari.\nSed redeo\nad cetera. Est huic finitimum dissimulationi, cum honesto\nverbo vitiosa res appellatur; ut cum Africanus censor tribu\nmovebat eum centurionem, qui in Pauli pugna non adfuerat,\ncum ille se custodiae causa diceret in castris remansisse\nquaereretque, cur ab eo notaretur, \"non amo\" inquit\n\"nimium diligentis.\" Acutum etiam illud est, cum ex alterius\noratione aliud excipias atque ille vult; ut Salinatori\nMaximus, cum Tarento amisso arcem tamen Livius retinuisset\nmultaque ex ea proelia praeclara fecisset, cum\naliquot post annis Maximus id oppidum recepisset rogaretque\neum Salinator, ut meminisset opera sua se Tarentum\nrecepisse, \"quidni\" inquit \"meminerim? Numquam enim\nrecepissem, nisi tu perdidisses.\" Sunt etiam illa subabsurda,\nsed eo ipso nomine saepe ridicula, non solum mimis perapposita,\nsed etiam quodam modo nobis:\nhomo fatuus,postquam rem habere coepit, est emortuus.Et\nquid est tibi ista mulier? Uxor. Similis me dius fidius.Et\nquamdiu ad aquas fuit, numquam est emortuus.\nGenus hoc levius et, ut dixi, mimicum, sed habet non numquam\naliquid etiam apud nos loci, ut vel non stultus quasi\nstulte cum sale dicat aliquid: ut tibi, Antoni, Mancia, cum\naudisset te censorem a M. Duronio de ambitu postulatum,\n\"aliquando\" inquit \"tibi tuum negotium agere licebit.\" Valde\nhaec ridentur et hercule omnia, quae a prudentibus quasi\nper simulationem non intellegendi subabsurde salseque\ndicuntur. Ex quo genere est etiam non videri intellegere\nquod intellegas, ut Pontidius \"qualem existimas, qui in\nadulterio deprehenditur?\" \"tardum!\" ut ego, qui in dilectu\nMetello, cum excusationem oculorum a me non acciperet\net dixisset \"tu igitur nihil vides?\" \"ego vero\" inquam\n\"a porta Esquilina video villam tuam;\" ut illud Nasicae,\nqui cum ad poetam Ennium venisset eique ab ostio quaerenti\nEnnium ancilla dixisset domi non esse, Nasica sensit\nillam domini iussu dixisse et illum intus esse; paucis post\ndiebus cum ad Nasicam venisset Ennius et eum ad ianuam\nquaereret, exclamat Nasica domi non esse, tum Ennius\n\"quid? ego non cognosco vocem\" inquit \"tuam?\" Hic\nNasica \"homo es impudens: ego cum te quaererem ancillae\ntuae credidi te domi non esse, tu mihi non credis ipsi?\"\nEst bellum illud quoque, ex quo is, qui dixit inridetur in eo\nipso genere, quo dixit;\nut, cum Q. Opimius consularis,\nqui adulescentulus male audisset, festivo homini Egilio, qui\nvideretur mollior nec esset, dixisset \"quid tu, Egilia mea?\nquando ad me venis cum tua colu et lana?\" \"Non pol\"\ninquit \"audeo, nam me ad famosas vetuit mater accedere.\"\nSalsa sunt etiam, quae habent suspicionem ridiculi absconditam,\nquo in genere est Siculi illud, cui cum familiaris quidam\nquereretur quod diceret uxorem suam suspendisse se\nde ficu, \"amabo te,\" inquit \"da mihi ex ista arbore quos\nseram surculos.\" In eodem genere est, quod Catulus dixit\ncuidam oratori malo: qui cum in epilogo misericordiam se\nmovisse putaret, postquam adsedit, rogavit hunc videreturne\nmisericordiam movisse, \"ac magnam quidem,\" inquit \"neminem\nenim puto esse tam durum, cui non oratio tua misericordia\ndigna visa sit.\" Me tamen hercule etiam illa valde\nmovent stomachosa et quasi submorosa ridicula, non cum\na moroso dicuntur; tum enim non sal, sed natura ridetur;\nin quo, ut mihi videtur, persalsum illud est apud Novium:\n\"quid ploras, pater?\"\"Mirum ni cantem: condemnatus sum.\"\nHuic generi quasi contrarium est ridiculi genus patientis ac\nlenti, ut, cum Cato percussus esset ab eo, qui arcam ferebat,\ncum ille diceret \"cave,\" rogavit \"num quid aliud ferret\npraeter arcam.\" Est etiam stultitiae salsa reprehensio, ut\nille Siculus, cui praetor Scipio patronum causae dabat\nhospitem suum, hominem nobilem, sed admodum stultum,\n\"quaeso,\" inquit \"praetor, adversario meo da istum patronum,\ndeinde mihi neminem dederis.\" Movent illa etiam, quae\nconiectura explanantur longe aliter atque sunt, sed acute atque\nconcinne; ut, cum Scaurus accusaret Rutilium ambitus,\ncum ipse consul esset factus, ille repulsam tulisset, et in eius\ntabulis ostenderet litteras A. F. P. R. idque diceret esse,\nactum fide P. Rutili; Rutilius autem, ante factum, post\nrelatum; C. Canius, eques Romanus, cum Rufo adesset,\nexclamat, neutrum illis litteris declarari: \"quid ergo?\"\ninquit Scaurus; \"Aemilius fecit, plectitur Rutilius.\"\nRidentur etiam discrepantia:\n\"quid huic abest nisi res et\nvirtus?\" Bella etiam est familiaris reprehensio quasi errantis;\nut cum obiurgavit Albium Granius quod, cum eius tabulis\nquiddam ab Albucio probatum videretur, et valde absoluto\nScaevola gauderet neque intellegeret contra suas tabulas\nesse iudicatum.\nHuic similis est etiam admonitio in consilio\ndando familiaris, ut, cum patrono malo, cum vocem in\ndicendo obtudisset, suadebat Granius, ut mulsum frigidum\nbiberet, simul ac domum redisset, \"perdam\" inquit \"vocem,\nsi id fecero\": \"melius est\" inquit \"quam reum.\" Bellum\netiam est, cum quid cuique sit consentaneum dicitur; ut,\ncum Scaurus non nullam haberet invidiam ex eo, quod\nPhrygionis Pompei, locupletis hominis, bona sine testamento\npossederat, sederetque advocatus reo Bestiae, cum\nfunus quoddam duceretur, accusator C. Memmius \"vide,\"\ninquit \"Scaure, mortuus rapitur, si potes esse possessor.\"\nSed ex his omnibus nihil magis ridetur, quam quod est\npraeter exspectationem, cuius innumerabilia sunt exempla,\nvel Appi maioris illius, qui in senatu, cum ageretur de agris\npublicis et de lege Thoria et peteretur Lucullus ab eis, qui\na pecore eius depasci agros publicos dicerent, \"non est\"\ninquit \"Luculli pecus illud; erratis\";—defendere Lucullum\nvidebatur—\"ego liberum puto esse: qua libet pascitur.\"\nPlacet etiam mihi illud Scipionis illius, qui Ti. Gracchum\nperculit: cum ei M. Flaccus multis probris obiectis P. Mucium\niudicem tulisset; \"eiero,\" inquit \"iniquus est\"; cum\nesset admurmuratum, \"ah,\" inquit \"P. C., non ego mihi illum\niniquum eiero, verum omnibus.\" Ab hoc vero Crasso nihil\nfacetius: cum laesisset testis Silus Pisonem, quod se in eum\naudisse dixisset, \"potest fieri,\" inquit \"Sile, ut is, unde te\naudisse dicis, iratus dixerit.\" Adnuit Silus. \"Potest etiam,\nut tu non recte intellexeris.\" Id quoque toto capite adnuit,\nut se Crasso daret. \"Potest etiam fieri,\" inquit \"ut omnino,\nquod te audisse dicis, numquam audieris.\" Hoc ita praeter\nexspectationem accidit, ut testem omnium risus obrueret.\nHuius generis est plenus Novius, cuius iocus est familiaris\n\"sapiens si algebis, tremes\" et alia permulta. Saepe etiam\nfacete concedas adversario id ipsum, quod tibi ille detrahit;\nut C. Laelius, cum ei quidam malo genere natus diceret,\nindignum esse suis maioribus, \"at hercule\" inquit \"tu tuis\ndignus.\" Saepe etiam sententiose ridicula dicuntur, ut\nM. Cincius, quo die legem de donis et muneribus tulit,\ncum C. Cento prodisset et satis contumeliose \"quid fers,\nCinciole?\" quaesisset, \"ut emas,\" inquit \"Gai, si uti velis.\"\nSaepe etiam salse, quae fieri non possunt, optantur; ut\nM. Lepidus, cum, ceteris se in campo exercentibus, ipse in\nherba recubuisset, \"vellem hoc esset,\" inquit \"laborare.\"\nSalsum est etiam quaerentibus et quasi percontantibus lente\nrespondere quod nolint; ut censor Lepidus, cum M. Antistio\nPyrgensi equum ademisset amicique cum vociferarentur et\nquaererent, quid ille patri suo responderet, cur ademptum\nsibi equum diceret, cum optimus colonus, parcissimus,\nmodestissimus, frugalissimus esset, \"me istorum\" inquit\n\"nihil credere.\" Conliguntur a Graecis, alia non nulla, exsecrationes,\nadmirationes, minationes; sed haec ipsa nimis\nmihi videor in multa genera discripsisse; nam illa, quae\nverbi ratione et vi continentur, certa fere ac definita sunt;\nquae plerumque, ut ante dixi, laudari magis quam rideri\nsolent;\nhaec autem, quae sunt in re ipsa et sententia, partibus\nsunt innumerabilia, generibus pauca; exspectationibus\nenim decipiendis et naturis aliorum inridendis ipsorum\nridicule indicandis et similitudine turpioris et dissimulatione\net subabsurda dicendo et stulta reprehendendo risus\nmoventur. Itaque imbuendus est is, qui iocose volet dicere,\nquasi natura quadam apta ad haec genera et moribus, ut ad\ncuiusque modi genus ridiculi vultus etiam accommodetur;\nqui quidem quo severior est et tristior, ut in te, Crasse, hoc\nilla, quae dicuntur, salsiora videri solent.\nSed iam tu,\nAntoni, qui hoc deversorio sermonis mei libenter acquieturum\nte esse dixisti, tamquam in Pomptinum deverteris, neque\namoenum neque salubrem locum, censeo, ut satis diu\nte putes requiesse et iter reliquum conficere pergas.'\n'Ego vero, atque hilare quidem a te acceptus,' inquit 'et\ncum doctior per te, tum etiam audacior factus iam ad\niocandum; non enim vereor ne quis me in isto genere\nleviorem iam putet, quoniam quidem tu Fabricios mihi\nauctores et Africanos, Maximos, Catones, Lepidos protulisti.\nSed habetis ea, quae vultis ex me audire, de quibus\nquidem accuratius dicendum et cogitandum fuit; nam\ncetera faciliora sunt atque ex eis, quae dicta sunt, reliqua\nnascuntur omnia. Ego enim cum ad causam sum adgressus\natque omnia cogitando, quoad facere potui, persecutus,\ncum et argumenta causae et eos locos, quibus animi iudicum\nconciliantur, et illos, quibus permoventur, vidi atque cognovi,\ntum constituo quid habeat causa quaeque boni, quid\nmali; nulla enim fere potest res in dicendi disceptationem\naut controversiam vocari, quae non habeat utrumque, sed,\nquantum habeat, id refert;\nmea autem ratio haec esse in\ndicendo solet, ut, boni quod habeam, id amplectar, exornem,\nexaggerem, ibi commorer, ibi habitem, ibi haeream; a malo\nautem vitioque causae ita recedam, non ut me id fugere\nappareat, sed ut totum bono illo ornando et augendo dissimulatum\nobruatur; et, si causa est in argumentis, firmissima\nquaeque maxime tueor, sive plura sunt sive aliquod\nunum; sin autem in conciliatione aut in permotione causa\nest, ad eam me potissimum partem, quae maxime movere\nanimos hominum potest, confero.\nSumma denique huius\ngeneris haec est, ut si in refellendo adversario firmior esse\noratio quam in confirmandis nostris rebus potest, omnia in\nillum tela conferam; si nostra probari facilius, quam illa\nredargui possunt, abducere animos a contraria defensione\net ad nostram conor deducere.\nDuo denique illa, quae\nfacillima videntur, quoniam quae difficiliora sunt, non\npossum, mihi pro meo iure sumo: unum, ut molesto aut\ndifficili argumento aut loco non numquam omnino nihil\nrespondeam, quod forsitan aliquis iure inriserit; quis enim\nest, qui id facere non possit? sed tamen ego de mea nunc,\nnon de aliorum facultate disputo confiteorque me, si quae\npremat res vehementius, ita cedere solere, ut non modo\nnon abiecto, sed ne reiecto quidem scuto fugere videar, sed\nadhibere quandam in dicendo speciem atque pompam et\npugnae similem fugam; consistere vero in meo praesidio\nsic, ut non fugiendi hostis, sed capiendi loci causa cessisse\nvidear;\nalterum est illud, quod ego maxime oratori cavendum\net providendum puto quodque me sollicitare summe\nsolet: non tam ut prosim causis, elaborare soleo, quam ut\nne quid obsim; non quin enitendum sit in utroque, sed\ntamen multo est turpius oratori nocuisse videri causae quam\nnon profuisse. Sed quid hoc loco vos inter vos, Catule?\nAn haec, ut sunt contemnenda, contemnitis?' 'Minime,'\ninquit ille 'sed Caesar de isto ipso quiddam velle dicere\nvidebatur.' 'Me vero libente' inquit Antonius 'dixerit sive\nrefellendi causa sive quaerendi.'\nTum Iulius 'ego me hercule,'\ninquit 'Antoni, semper is fui, qui de te oratore sic\npraedicarem, unum te in dicendo mihi videri tectissimum\npropriumque hoc esse laudis tuae nihil a te umquam esse\ndictum, quod obesset ei, pro quo diceres; idque memoria\nteneo, cum mihi sermo cum hoc Crasso, multis audientibus,\nesset institutus Crassusque plurimis verbis eloquentiam\nlaudaret tuam, dixisse me cum ceteris tuis laudibus hanc\nesse vel maximam quod non solum quod opus esset diceres,\nsed etiam quod non opus esset non diceres;\ntum illum\nmihi respondere memini, cetera in te summe esse laudanda,\nillud vero improbi esse hominis et perfidiosi, dicere quod\nalienum esset et noceret ei, pro quo quisque diceret; qua\nre non sibi eum disertum, qui id non faceret, videri, sed\nimprobum, qui faceret. Nunc, si tibi videtur, Antoni,\ndemonstres velim, qua re tu hoc ita magnum putes nihil in\ncausa mali facere, ut nihil tibi in oratore maius esse videatur.'\n'Dicam equidem, Caesar,' inquit 'quid intellegam, sed et tu\net vos hoc omnes,' inquit, 'mementote, non me de perfecti\noratoris divinitate quadam loqui, sed de exercitationis et\nconsuetudinis meae mediocritate. Crassi quidem responsum\nexcellentis cuiusdam est ingeni ac singularis; cui quidem\nportenti simile esse visum est posse aliquem inveniri oratorem,\nqui aliquid mali faceret dicendo obessetque ei, quem\ndefenderet;\nfacit enim de se coniecturam; cuius tanta vis\ningeni est, ut neminem nisi consulto putet, quod contra se\nipsum sit, dicere; sed ego non de praestanti quadam et\neximia, sed prope de vulgari et communi vi nunc disputo.\nIta apud Graecos fertur incredibili quadam magnitudine\nconsili atque ingeni Atheniensis ille fuisse Themistocles;\nad quem quidam doctus homo atque in primis eruditus\naccessisse dicitur eique artem memoriae, quae tum primum\nproferebatur, pollicitus esse se traditurum; cum ille quaesisset\nquidnam illa ars efficere posset, dixisse illum doctorem,\nut omnia meminisset; et ei Themistoclem respondisse\ngratius sibi illum esse facturum, si se oblivisci quae vellet\nquam si meminisse docuisset.\nVidesne quae vis in homine\nacerrimi ingeni, quam potens et quanta mens fuerit? Qui\nita responderit, ut intellegere possemus nihil ex illius animo,\nquod semel esset infusum, umquam effluere potuisse; cum\nquidem ei fuerit optabilius oblivisci posse potius quod\nmeminisse nollet quam quod semel audisset vidissetve\nmeminisse. Sed neque propter hoc Themistocli responsum\nmemoriae nobis opera danda non est neque illa mea cautio\net timiditas in causis propter praestantem prudentiam Crassi\nneglegenda est; uterque enim istorum non mihi attulit\naliquam, sed suam significavit facultatem.\nEtenim permulta\nsunt in causis in omni parte orationis circumspicienda,\nne quid offendas, ne quo inruas: saepe aliqui testis\naut non laedit aut minus laedit, nisi lacessatur; orat reus,\nurgent advocati, ut invehamur, ut male dicamus, denique\nut interrogemus: non moveor, non obtempero, non satis\nfacio; neque tamen ullam adsequor laudem; homines enim\nimperiti facilius quod stulte dixeris reprehendere quam\nquod sapienter tacueris laudare possunt.\nHic quantum fit\nmali, si iratum, si non stultum, si non levem testem laeseris!\nHabet enim et voluntatem nocendi in iracundia et vim in\ningenio et pondus in vita. Nec, si hoc Crassus non committit,\nideo non multi et saepe committunt. Quo quidem\nmihi turpius videri nihil solet, quam quod ex oratoris dicto\naliquo aut responso aut rogato sermo ille sequitur: \"occidit.\"\n\"Adversariumne?\" \"Immo vero\" aiunt \"se et eum, quem\ndefendit.\" Hoc Crassus non putat nisi perfidia accidere\nposse; ego autem saepissime video in causis aliquid mali\nfacere homines minime malos. Quid, illud, quod supra\ndixi, solere me cedere et, ut planius dicam, fugere ea, quae\nvalde causam meam premerent, cum id non faciunt alii\nversanturque in hostium castris ac sua praesidia dimittunt,\nmediocriterne causis nocent, cum aut adversariorum adiumenta\nconfirmant aut ea, quae sanare nequeunt, exulcerant?\nQuid, cum personarum, quas defendunt, rationem non\nhabent, si, quae sunt in eis invidiosa, non mitigant extenuando,\nsed laudando et efferendo invidiosiora faciunt,\nquantum est in eo tandem mali? Quid, si in homines\ncaros iudicibusque iucundos sine ulla praemunitione\norationis acerbius et contumeliosius invehare, nonne a te\niudices abalienes?\nQuid, si, quae vitia aut incommoda\nsunt in aliquo iudice uno aut pluribus, ea tu in adversariis\nexprobrando non intellegas te in iudices invehi, mediocrene\npeccatum est? Quid, si, cum pro altero dicas, litem tuam\nfacias aut laesus efferare iracundia, causam relinquas, nihilne\nnoceas? In quo ego, non quo libenter male audiam, sed\nquia causam non libenter relinquo, nimium patiens et lentus\nexistimor; ut, cum te ipsum, Sulpici, obiurgabam, quod\nministratorem peteres, non adversarium; ex quo etiam illud\nadsequor, ut, si quis mihi male dicat, petulans aut plane\ninsanus esse videatur.\nIn ipsis autem argumentis si quid\nposueris aut aperte falsum aut ei, quod dixeris dicturusve\nsis, contrarium aut genere ipso remotum ab usu iudiciorum\nac foro, nihilne noceas? Quid multa? Omnis cura mea\nsolet in hoc versari semper—dicam enim saepius—si possim\nut boni efficiam aliquid dicendo; sin id minus, ut certe ne\nquid mali.\nItaque nunc illuc redeo, Catule, in quo tu me paulo ante\nlaudabas, ad ordinem conlocationemque rerum ac locorum;\ncuius ratio est duplex; altera, quam adfert natura causarum,\naltera, quae oratorum iudicio et prudentia comparatur:\nnam ut aliquid ante rem dicamus, deinde ut rem exponamus,\npost ut eam probemus nostris praesidiis confirmandis,\ncontrariis refutandis, deinde ut concludamus atque ita peroremus,\nhoc dicendi natura ipsa praescribit;\nut vero statuamus\nea, quae probandi et docendi causa dicenda sunt,\nquem ad modum componamus, id est vel maxime proprium\noratoris prudentiae. Multa enim occurrunt argumenta;\nmulta, quae in dicendo profutura videantur; sed eorum\npartim ita levia sunt, ut contemnenda sint; partim, etiam si\nquid habent adiumenti, sunt non numquam eius modi, ut\ninsit in eis aliquid viti neque tanti sit illud, quod prodesse\nvideatur, ut cum aliquo malo coniungatur;\nquae autem\nutilia sunt atque firma, si ea tamen, ut saepe fit, valde\nmulta sunt, ea, quae ex eis aut levissima sunt aut aliis\ngravioribus consimilia, secerni arbitror oportere atque ex\noratione removeri: equidem cum conligo argumenta causarum,\nnon tam ea numerare soleo quam expendere.\nEt\nquoniam, quod saepe iam dixi, tribus rebus homines ad\nnostram sententiam perducimus, aut docendo aut conciliando\naut permovendo, una ex tribus his rebus res prae\nnobis est ferenda, ut nihil aliud nisi docere velle videamur;\nreliquae duae, sicuti sanguis in corporibus, sic illae in perpetuis\norationibus fusae esse debebunt; nam et principia et\nceterae partes orationis, de quibus paulo post pauca dicemus,\nhabere hanc vim magno opere debent, ut ad eorum\nmentis, apud quos agetur, movendas pertinere possint. Sed\nhis partibus orationis quae, etsi nihil docent argumentando,\npersuadendo tamen et commovendo perficiunt plurimum,\nquamquam maxime proprius est locus et in exordiendo et\nin perorando, digredi tamen ab eo, quod proposueris atque\nagas, permovendorum animorum causa saepe utile est;\nitaque vel re narrata et exposita saepe datur ad commovendos\nanimos digrediendi locus, vel argumentis nostris confirmatis\nvel contrariis refutatis vel utroque loco vel omnibus,\nsi habet eam causa dignitatem atque copiam, recte id fieri\npotest; eaeque causae sunt ad augendum et ad ornandum\ngravissimae atque plenissimae, quae plurimos exitus dant\nad eius modi digressionem, ut eis locis uti liceat, quibus\nanimorum impetus eorum, qui audiant, aut impellantur\naut reflectantur.\nAtque etiam in illo reprehendo eos, qui,\nquae minime firma sunt, ea prima conlocant; in quo illos\nquoque errare arbitror, qui, si quando—id quod mihi\nnumquam placuit—pluris adhibent patronos, ut in quoque\neorum minimum putant esse, ita eum primum volunt dicere:\nres enim hoc postulat, ut eorum exspectationi, qui audiunt,\nquam celerrime succurratur; cui si initio satis factum non\nsit; multo plus sit in reliqua causa laborandum; male enim\nse res habet, quae non statim, ut dici coepta est, melior\nfieri videtur.\nErgo ut in oratore optimus quisque, sic in\noratione firmissimum quodque sit primum; dum illud tamen\nin utroque teneatur, ut ea, quae excellent, serventur etiam\nad perorandum; si quae erunt mediocria, nam vitiosis\nnusquam esse oportet locum, in mediam turbam atque in\ngregem coniciantur.\nHisce omnibus rebus consideratis\ntum denique id, quod primum est dicendum, postremum\nsoleo cogitare, quo utar exordio. Nam si quando id primum\ninvenire volui, nullum mihi occurrit nisi aut exile aut\nnugatorium aut vulgare aut commune. Principia autem\ndicendi semper cum accurata et acuta et instructa sententiis,\napta verbis, tum vero causarum propria esse debent;\nprima est enim quasi cognitio et commendatio orationis in\nprincipio, quaeque continuo eum, qui audit, permulcere\natque allicere debet;\nin quo admirari soleo non equidem\nistos, qui nullam huic rei operam dederunt, sed hominem\nin primis disertum atque eruditum, Philippum, qui ita solet\nsurgere ad dicendum, ut quod primum verbum habiturus\nsit, nesciat; et ait idem, cum bracchium concalfecerit,\ntum se solere pugnare; neque attendit eos ipsos, unde hoc\nsimile ducat, primas illas hastas ita iactare leniter, ut et\nvenustati vel maxime serviant et reliquis viribus suis consulant.\nNec est dubium, quin exordium dicendi vehemens\net pugnax non saepe esse debeat; sed si in ipso illo gladiatorio\nvitae certamine, quo ferro decernitur, tamen ante\ncongressum multa fiunt, quae non ad vulnus, sed ad\nspeciem valere videantur, quanto hoc magis in oratione\nest spectandum, in qua non vis potius quam delectatio\npostulatur! Nihil est denique in natura rerum omnium,\nquod se universum profundat et quod totum repente\nevolvat; sic omnia, quae fiunt quaeque aguntur acerrime,\nlenioribus principiis natura ipsa praetexuit.\nHaec autem in\ndicendo non extrinsecus alicunde quaerenda, sed ex ipsis\nvisceribus causae sumenda sunt; idcirco tota causa pertemptata\natque perspecta, locis omnibus inventis atque\ninstructis considerandum est quo principio sit utendum.\nSic et facile reperientur; sumentur enim ex eis rebus,\nquae erunt uberrimae vel in argumentis vel in eis partibus,\nad quas dixi digredi saepe oportere; ita et momenti\naliquid adferent, cum erunt paene ex intima defensione\ndeprompta, et apparebit ea non modo non esse communia\nnec in alias causas posse transferri, sed penitus ex ea causa\nquae tum agatur, effloruisse.\nOmne autem principium\naut rei totius, quae agetur, significationem habere debebit\naut aditum ad causam et communitionem aut quoddam\nornamentum et dignitatem; sed oportet, ut aedibus ac\ntemplis vestibula et aditus, sic causis principia pro portione\nrerum praeponere; itaque in parvis atque infrequentibus\ncausis ab ipsa re est exordiri saepe commodius;\nsed cum\nerit utendum principio, quod plerumque erit, aut ex reo\naut ex adversario aut ex re aut ex eis, apud quos agetur,\nsententias duci licebit. Ex reo (reos appello, quorum res\nest), quae significent bonum virum, quae liberalem, quae\ncalamitosum, quae misericordia dignum, quae valeant contra\nfalsam criminationem; ex adversario eisdem ex locis fere\ncontraria;\nex re, si crudelis, si nefanda, si praeter opinionem,\nsi immerito, si misera, si ingrata, si indigna, si nova, si quae\nrestitui sanarique non possit; ex eis autem, apud quos\nagetur, ut benevolos beneque existimantis efficiamus, quod\nagendo efficitur melius quam rogando. Est id quidem in\ntotam orationem confundendum nec minime in extremam;\nsed tamen multa principia ex eo genere gignuntur.\nNam\net attentum monent Graeci ut principio faciamus iudicem\net docilem; quae sunt utilia, sed non principi magis\npropria quam reliquarum partium; faciliora etiam in principiis,\nquod et attenti tum maxime sunt, cum omnia exspectant,\net dociles magis in initiis esse possunt; inlustriora\nenim sunt, quae in principiis quam quae in mediis causis\ndicuntur aut arguendo aut refellendo.\nMaximam autem\ncopiam principiorum ad iudicem aut adliciendum aut\nincitandum ex eis locis trahemus, qui ad motus animorum\nconficiendos inerunt in causa, quos tamen totos explicare\nin principio non oportebit, sed tantum impelli iudicem\nprimo leviter, ut iam inclinato reliqua incumbat oratio.\nConexum autem ita sit principium consequenti orationi,\nut non tamquam citharoedi prooemium adfictum aliquid,\nsed cohaerens cum omni corpore membrum esse videatur.\nNam non nulli, cum illud meditati ediderunt, sic ad reliqua\ntranseunt, ut audientiam fieri sibi non velle videantur.\nAtque eius modi illa prolusio debet esse, non ut Samnitium,\nqui vibrant hastas ante pugnam, quibus in pugnando\nnihil utuntur, sed ut ipsis sententiis, quibus proluserint, vel\npugnare possint.\nNarrare vero rem quod breviter iubent, si brevitas appellanda\nest, cum verbum nullum redundat, brevis est L. Crassi\noratio; sin tum est brevitas, cum tantum verborum est\nquantum necesse est, aliquando id opus est; sed saepe\nobest vel maxime in narrando, non solum quod obscuritatem\nadfert, sed etiam quod eam virtutem, quae narrationis\nest maxima, ut iucunda et ad persuadendum accommodata\nsit, tollit. Videant illa\nnam is postquam excessit ex ephebis\nquam longa est narratio! Mores adulescentis ipsius et\nservilis percontatio, mors Chrysidis, vultus et forma et\nlamentatio sororis, reliqua pervarie iucundeque narrantur.\nQuod si hanc brevitatem quaesisset:\neffertur, imus, ad sepulcrum venimus,in ignem imposita est,fere decem versiculis totum conficere potuisset; quamquam\nhoc ipsum \"effertur, imus,\" concisum est ita, ut non\nbrevitati servitum sit, sed magis venustati.\nQuod si nihil\nfuisset, nisi \"in ignem imposita est,\" tamen res tota cognosci\nfacile potuisset. Sed et festivitatem habet narratio distincta\npersonis et interpuncta sermonibus, et est et probabilius,\nquod gestum esse dicas, cum quem ad modum actum sit\nexponas, et multo apertius ad intellegendum est, si â€ constituitur\naliquando ac non ista brevitate percurritur.\nApertam\nenim narrationem tam esse oportet quam cetera; sed\nhoc magis in hac elaborandum est, quod et difficilius est\nnon esse obscurum in re narranda quam aut in principio\naut in argumentando aut in perorando; et maiore etiam\npericulo haec pars orationis obscura est quam ceterae, vel\nquia, si quo alio in loco est dictum quid obscurius, tantum\nid perit, quod ita dictum est, narratio obscura totam occaecat\norationem; vel quod alia possis, semel si obscurius\ndixeris, dicere alio loco planius, narrationis unus est in\ncausa locus. Erit autem perspicua narratio, si verbis usitatis,\nsi ordine temporum servato, si non interrupte narrabitur.\nSed quando utendum sit aut non sit narratione,\nid est consili; neque enim si nota res est nec dubium quid\ngestum sit, narrare oportet, nec si adversarius narravit, nisi\nsi refellemus; ac si quando erit narrandum, nec illa, quae\nsuspicionem et crimen efficient contraque nos erunt, acriter\npersequemur et, quicquid potuerit, detrahemus; ne illud,\nquod Crassus, si quando fiat, perfidia, non stultitia fieri\nputat, ut causae noceamus, accidat. Nam ad summam\ntotius causae pertinet, caute an contra demonstrata res sit,\nquod omnis orationis reliquae fons est narratio.\nSequitur, ut causa ponatur, in quo videndum est, quid in\ncontroversiam veniat; tum suggerenda sunt firmamenta\ncausae coniuncte et infirmandis contrariis et tuis confirmandis.\nNamque una in causis ratio quaedam est eius\norationis, quae ad probandam argumentationem valet; ea\nautem et confirmationem et reprehensionem quaerit; sed\nquia neque reprehendi, quae contra dicuntur, possunt, nisi\ntua confirmes, neque haec confirmari, nisi illa reprehendas,\nidcirco haec et natura et utilitate et tractatione coniuncta\nsunt.\nOmnia autem concludenda sunt plerumque rebus\naugendis vel inflammando iudice vel mitigando; omniaque\ncum superioribus orationis locis tum maxime extremo ad\nmentis iudicum quam maxime permovendas et ad utilitatem\nnostram vocandas conferenda sunt.\nNeque sane iam causa videtur esse cur secernamus ea\npraecepta, quae de suasionibus tradenda sunt aut laudationibus,\nsunt enim pleraque communia, sed tamen suadere\naliquid aut dissuadere gravissimae mihi personae videtur\nesse; nam et sapientis est consilium explicare suum de\nmaximis rebus et honesti et diserti, ut mente providere,\nauctoritate probare, oratione persuadere possis. Atque\nhaec in senatu minore apparatu agenda sunt; sapiens enim\nest consilium multisque aliis dicendi relinquendus locus,\nvitanda etiam ingeni ostentationis suspicio:\ncontio capit\nomnem vim orationis et gravitatem varietatemque desiderat.\nErgo in suadendo nihil est optabilius quam dignitas; nam\nqui utilitatem petit, non quid maxime velit suasor, sed quid\ninterdum magis sequatur, videt. Nemo est enim, praesertim\nin tam clara civitate, quin putet expetendam maxime\ndignitatem, sed vincit utilitas plerumque, cum subest ille\ntimor ea neglecta ne dignitatem quidem posse retineri.\nControversia autem est inter hominum sententias aut in\nillo, utrum sit utilius; aut etiam, cum id convenit, certatur,\nutrum honestati potius an utilitati consulendum sit; quae\nquia pugnare inter se saepe videntur, qui utilitatem defendet,\nenumerabit commoda pacis, opum, potentiae, vectigalium,\npraesidi militum, ceterarum rerum, quarum fructum utilitate\nmetimur, itemque incommoda contrariorum; qui ad\ndignitatem impellit, maiorum exempla, quae erant vel cum\npericulo gloriosa, conliget, posteritatis immortalem memoriam\naugebit, utilitatem ex laude nasci defendet semperque\neam cum dignitate esse coniunctam.\nSed quid fieri possit\naut non possit quidque etiam sit necesse aut non sit, in\nutraque re maxime est quaerendum; inciditur enim omnis\niam deliberatio, si intellegitur non posse fieri aut si necessitas\nadfertur; et qui id docuit non videntibus aliis, is plurimum\nvidit.\nAd consilium autem de re publica dandum\ncaput est nosse rem publicam; ad dicendum vero probabiliter\nnosse mores civitatis, qui quia crebro mutantur, genus\nquoque orationis est saepe mutandum; et quamquam una\nfere vis est eloquentiae, tamen quia summa dignitas est\npopuli, gravissima causa rei publicae, maximi motus multitudinis,\ngenus quoque dicendi grandius quoddam et inlustrius\nesse adhibendum videtur; maximaque pars orationis\nadmovenda est ad animorum motus non numquam aut\ncohortatione aut commemoratione aliqua aut in spem aut\nin metum aut ad cupiditatem aut ad gloriam concitandos,\nsaepe etiam a temeritate, iracundia, spe, iniuria, invidia,\ncrudelitate revocandos.\nFit autem ut, quia maxima quasi\noratoris scaena videatur contionis esse, natura ipsa ad ornatius\ndicendi genus excitemur; habet enim multitudo vim\nquandam talem, ut, quem ad modum tibicen sine tibiis\ncanere, sic orator sine multitudine audiente eloquens esse\nnon possit.\nEt cum sint populares multi variique lapsus,\nvitanda est acclamatio adversa populi, quae aut orationis\npeccato aliquo excitatur, si aspere, si arroganter, si turpiter,\nsi sordide, si quo animi vitio dictum esse aliquid videtur,\naut hominum offensione vel invidia, quae aut iusta est aut\nex criminatione atque fama, aut res si displicet, aut si est\nin aliquo motu suae cupiditatis aut metus multitudo. His\nquattuor causis totidem medicinae opponuntur: tum obiurgatio,\nsi est auctoritas; tum admonitio quasi lenior obiurgatio;\ntum promissio, si audierint, probaturos; tum deprecatio,\nquod est infirmum, sed non numquam utile.\nNullo\nautem loco plus facetiae prosunt et celeritas et breve aliquod\ndictum nec sine dignitate et cum lepore; nihil enim tam\nfacile quam multitudo a tristitia et saepe ab acerbitate\ncommode et breviter et acute et hilare dicto deducitur.\nExposui fere, ut potui, vobis in utroque genere causarum\nquae sequi solerem, quae fugere, quae spectare quaque\nomnino in causis ratione versari.\nNec illud tertium laudationum\ngenus est difficile, quod ego initio quasi a praeceptis\nnostris secreveram; sed et quia multa sunt orationum genera\net graviora et maioris copiae, de quibus nemo fere praeciperet,\net quod nos laudationibus non ita multum uti soleremus,\ntotum hunc segregabam locum; ipsi enim Graeci magis\nlegendi et delectationis aut hominis alicuius ornandi quam\nutilitatis huius forensis causa laudationes scriptitaverunt;\nquorum sunt libri, quibus Themistocles, Aristides, Agesilaus,\nEpaminondas, Philippus, Alexander aliique laudantur; nostrae\nlaudationes, quibus in foro utimur, aut testimoni brevitatem\nhabent nudam atque inornatam aut scribuntur ad\nfunebrem contionem, quae ad orationis laudem minime\naccommodata est. Sed tamen, quoniam est utendum aliquando,\nnon numquam etiam scribendum, vel ut Q. Tuberoni\nAfricanum avunculum laudanti scripsit C. Laelius, vel ut\nnosmet ipsi ornandi causa Graecorum more, si quos velimus,\nlaudare possimus, sit a nobis quoque tractatus hic\nlocus.\nPerspicuum est igitur alia esse in homine optanda,\nalia laudanda: genus, forma, vires, opes, divitiae ceteraque,\nquae fortuna dat aut extrinsecus aut corpori, non habent in\nse veram laudem, quae deberi virtuti uni putatur; sed\ntamen, quod ipsa virtus in earum rerum usu et moderatione\nmaxime cernitur, tractanda in laudationibus etiam haec sunt\nnaturae et fortunae bona; in quibus est summa laus non\nextulisse se in potestate, non fuisse insolentem in pecunia,\nnon se praetulisse aliis propter abundantiam fortunae, ut\nopes et copiae non superbiae videantur ac libidini, sed\nbonitati ac moderationi facultatem et materiam dedisse.\nVirtus autem, quae est per se ipsa laudabilis et sine qua\nnihil laudari potest, tamen habet pluris partis, quarum alia\nest alia ad laudationem aptior; sunt enim aliae virtutes,\nquae videntur in moribus hominum et quadam comitate ac\nbeneficentia positae; aliae, quae in ingeni aliqua facultate\naut animi magnitudine ac robore; nam clementia, iustitia,\nbenignitas, fides, fortitudo in periculis communibus iucunda\nest auditu in laudationibus;\nomnes enim hae virtutes non\ntam ipsis, qui eas habent, quam generi hominum fructuosae\nputantur. Sapientia et magnitudo animi, qua omnes res\nhumanae tenues ac pro nihilo putantur, et in excogitando\nvis quaedam ingeni et ipsa eloquentia admirationis habet\nnon minus, iucunditatis minus: ipsos enim magis videntur,\nquos laudamus, quam illos, apud quos laudamus, ornare ac\ntueri. Sed tamen in laudando iungenda sunt etiam haec\ngenera virtutum; ferunt enim aures hominum cum illa,\nquae iucunda et grata, tum etiam illa, quae mirabilia sunt\nin virtute, laudari.\nEt quoniam singularum virtutum sunt\ncerta quaedam officia ac munera et sua cuique virtuti laus\npropria debetur, erit explicandum in laude iustitiae, quid\ncum fide, quid cum aequabilitate, quid cum eius modi\naliquo officio is, qui laudabitur, fecerit; itemque in ceteris\nres gestae ad cuiusque virtutis genus et vim et nomen accommodabuntur.\nGratissima autem laus eorum factorum\nhabetur, quae suscepta videntur a viris fortibus sine emolumento\nac praemio; quae vero etiam cum labore ac periculo\nipsorum, haec habent uberrimam copiam ad laudandum,\nquod et dici ornatissime possunt et audiri facillime; ea\nenim denique virtus esse videtur praestantis viri, quae est\nfructuosa aliis, ipsi aut laboriosa aut periculosa aut certe\ngratuita. Magna etiam illa laus et admirabilis videri solet\ntulisse casus sapienter adversos, non fractum esse fortuna,\nretinuisse in rebus asperis dignitatem;\nneque tamen illa\nnon ornant, habiti honores, decreta virtutis praemia, res\ngestae iudiciis hominum comprobatae; in quibus etiam\nfelicitatem ipsam deorum immortalium iudicio tribui laudationis\nest. Sumendae autem res erunt aut magnitudine\npraestabiles aut novitate primae aut genere ipso singulares;\nneque enim parvae neque usitatae neque vulgares admiratione\naut omnino laude dignae videri solent.\nEst etiam\ncum ceteris praestantibus viris comparatio in laudatione\npraeclara. De quo genere libitum mihi est paulo plura\nquam ostenderam dicere, non tam propter usum forensem,\nqui est a me omni hoc sermone tractatus, quam ut hoc\nvideretis, si laudationes essent in oratoris officio, quod\nnemo negat, oratori virtutum omnium cognitionem, sine\nqua laudatio effici non possit, esse necessariam.\nIam vituperandi\npraecepta contrariis ex vitiis sumenda esse perspicuum\nest; simul est illud ante oculos, nec bonum virum\nproprie et copiose laudari sine virtutum nec improbum\nnotari ac vituperari sine vitiorum cognitione satis insignite\natque aspere posse. Atque his locis et laudandi et\nvituperandi saepe nobis est utendum in omni genere\ncausarum.\nHabetis de inveniendis rebus disponendisque quid sentiam;\nadiungam etiam de memoria, ut labore Crassum\nlevem neque ei quicquam aliud, de quo disserat, relinquam\nnisi ea, quibus haec exornentur.' 'Perge vero,' inquit\nCrassus 'libenter enim te cognitum iam artificem aliquandoque\nevolutum illis integumentis dissimulationis tuae nudatumque\nperspicio; et quod mihi nihil aut quod non multum\nrelinquis, percommode facis estque mihi gratum.'\n'Iam\nistuc, quantum tibi ego reliquerim,' inquit Antonius 'erit\nin tua potestate; si enim vere agere volueris, omnia tibi\nrelinquo; sin dissimulare, tu quem ad modum his satis\nfacias, videris. Sed, ut ad rem redeam, non sum tanto\nego' inquit 'ingenio, quanto Themistocles fuit, ut oblivionis\nartem quam memoriae malim; gratiamque habeo Simonidi\nilli Cio, quem primum ferunt artem memoriae protulisse.\nDicunt enim, cum cenaret Crannone in Thessalia Simonides\napud Scopam fortunatum hominem et nobilem cecinissetque\nid carmen, quod in eum scripsisset, in quo multa\nornandi causa poetarum more in Castorem scripta et Pollucem\nfuissent, nimis illum sordide Simonidi dixisse se dimidium\neius ei, quod pactus esset, pro illo carmine daturum;\nreliquum a suis Tyndaridis, quos aeque laudasset, peteret,\nsi ei videretur.\nPaulo post esse ferunt nuntiatum Simonidi,\nut prodiret; iuvenis stare ad ianuam duo quosdam, qui eum\nmagno opere evocarent; surrexisse illum, prodisse, vidisse\nneminem: hoc interim spatio conclave illud, ubi epularetur\nScopas, concidisse; ea ruina ipsum cum cognatis oppressum\nsuis interisse: quos cum humare vellent sui neque possent\nobtritos internoscere ullo modo, Simonides dicitur ex eo,\nquod meminisset quo eorum loco quisque cubuisset, demonstrator\nunius cuiusque sepeliendi fuisse; hac tum re\nadmonitus invenisse fertur ordinem esse maxime, qui\nmemoriae lumen adferret.\nItaque eis, qui hanc partem\ningeni exercerent, locos esse capiendos et ea, quae memoria\ntenere vellent effingenda animo atque in eis locis conlocanda;\nsic fore, ut ordinem rerum locorum ordo conservaret,\nres autem ipsas rerum effigies notaret atque ut locis\npro cera, simulacris pro litteris uteremur.\nQui sit autem\noratori memoriae fructus, quanta utilitas, quanta vis, quid\nme attinet dicere? tenere, quae didiceris in accipienda\ncausa, quae ipse cogitaris? omnis fixas esse in animo\nsententias? omnem descriptum verborum apparatum? ita\naudire vel eum, unde discas, vel eum, cui respondendum sit,\nut illi non infundere in auris tuas orationem, sed in animo\nvideantur inscribere? Itaque soli qui memoria vigent,\nsciunt quid et quatenus et quo modo dicturi sint, quid\nresponderint, quid supersit: eidemque multa ex aliis causis\naliquando a se acta, multa ab aliis audita meminerunt.\nQua\nre confiteor equidem huius boni naturam esse principem,\nsicut earum rerum, de quibus ante locutus sum, omnium;\nsed haec ars tota dicendi, sive artis imago quaedam et\nsimilitudo est, habet hanc vim, non ut totum aliquid, cuius\nin ingeniis nostris pars nulla sit, pariat et procreet, verum\nut ea, quae sunt orta iam in nobis et procreata, educet\natque confirmet;\nverum tamen neque tam acri memoria\nfere quisquam est, ut, non dispositis notatisque rebus, ordinem\nverborum omnium aut sententiarum complectatur,\nneque vero tam hebeti, ut nihil hac consuetudine et exercitatione\nadiuvetur. Vidit enim hoc prudenter sive Simonides\nsive alius quis invenit, ea maxime animis effingi nostris,\nquae essent a sensu tradita atque impressa; acerrimum\nautem ex omnibus nostris sensibus esse sensum videndi;\nqua re facillime animo teneri posse ea, quae perciperentur\nauribus aut cogitatione, si etiam commendatione oculorum\nanimis traderentur; ut res caecas et ab aspectus iudicio\nremotas conformatio quaedam et imago et figura ita notaret,\nut ea, quae cogitando complecti vix possemus, intuendo\nquasi teneremus.\nHis autem formis atque corporibus, sicut\nomnibus, quae sub aspectum veniunt, admonetur memoria\nnostra atque excitatur; sede opus est, etenim corpus intellegi\nsine loco non potest. Qua re ne in re nota et pervulgata\nmultus et insolens sim, locis est utendum multis,\ninlustribus, explicatis, modicis intervallis; imaginibus autem\nagentibus, acribus, insignitis, quae occurrere celeriterque\npercutere animum possint; quam facultatem et exercitatio\ndabit, ex qua consuetudo gignitur, et similium verborum\nconversa et immutata casibus aut traducta ex parte ad genus\nnotatio et unius verbi imagine totius sententiae informatio\npictoris cuiusdam summi ratione et modo formarum varietate\nlocos distinguentis.\nSed verborum memoria, quae minus est\nnobis necessaria, maiore imaginum varietate distinguitur;\nmulta enim sunt verba, quae quasi articuli conectunt membra\norationis, quae formari similitudine nulla possunt; eorum\nfingendae sunt nobis imagines, quibus semper utamur; rerum\nmemoria propria est oratoris; eam singulis personis bene\npositis notare possumus, ut sententias imaginibus, ordinem\nlocis comprehendamus.\nNeque verum est, quod ab inertibus\ndicitur, opprimi memoriam imaginum pondere et obscurari\netiam id, quod per se natura tenere potuisset: vidi enim ego\nsummos homines et divina prope memoria, Athenis Charmadam,\nin Asia, quem vivere hodie aiunt, Scepsium Metrodorum,\nquorum uterque tamquam litteris in cera, sic se\naiebat imaginibus in eis locis, quos haberet, quae meminisse\nvellet, perscribere. Qua re hac exercitatione non eruenda\nmemoria est, si est nulla naturalis; sed certe, si latet, evocanda\nest.\nHabetis sermonem bene longum hominis, utinam non\nimpudentis! Illud quidem certe, non nimis verecundi; qui\nquidem, cum te, Catule, tum etiam L. Crasso audiente, de\ndicendi ratione tam multa dixerim; nam istorum aetas\nminus me fortasse movere debuit. Sed mihi ignoscetis\nprofecto, si modo, quae causa me nunc ad hanc insolitam\nmihi loquacitatem impulerit, acceperitis.'\n'Nos vero,'\ninquit Catulus 'etenim pro me hoc et pro meo fratre respondeo,\nnon modo tibi ignoscimus, sed te diligimus\nmagnamque tibi habemus gratiam; et cum humanitatem et\nfacilitatem agnoscimus tuam, tum admiramur istam scientiam\net copiam. Equidem etiam hoc me adsecutum puto, quod\nmagno sum levatus errore et illa admiratione liberatus, quod\nmultis cum aliis semper admirari solebam, unde esset illa\ntanta tua in causis divinitas; nec enim te ista attigisse arbitrabar,\nquae diligentissime cognosse et undique conlegisse\nusuque doctum partim correxisse video, partim comprobasse;\nneque eo minus eloquentiam tuam et multo magis virtutem\net diligentiam admiror et simul gaudeo iudicium animi mei\ncomprobari, quod semper statui neminem sapientiae laudem\net eloquentiae sine summo studio et labore et doctrina consequi\nposse. Sed tamen quidnam est id quod dixisti fore,\nut tibi ignosceremus, si cognossemus, quae te causa in sermonem\nimpulisset? Quae est enim alia causa, nisi quod\nnobis et horum adulescentium studio, qui te attentissime\naudierunt, morem gerere voluisti?'\nTum ille 'adimere'\ninquit 'omnem recusationem Crasso volui, quem ego paulo\nante sciebam vel pudentius vel invitius, nolo enim dicere de\ntam suavi homine fastidiosius, ad hoc genus sermonis\naccedere. Quid enim poterit dicere? Consularem se esse\nhominem et censorium? Eadem nostra causa est. An\naetatem adferet? Quadriennio minor est. An se haec\nnescire? Quae ego sero, quae cursim arripui, quae subsicivis\noperis, ut aiunt, iste a puero, summo studio, summis\ndoctoribus. Nihil dicam de ingenio, cui par nemo fuit:\netenim me dicentem qui audiret, nemo umquam tam sui\ndespiciens fuit quin speraret aut melius aut eodem modo se\nposse dicere; Crasso dicente nemo tam arrogans, qui\nsimiliter se umquam dicturum esse confideret. Quam ob\nrem ne frustra hi tales viri venerint, te aliquando, Crasse,\naudiamus.'\nTum ille 'ut ita ista esse concedam,' inquit 'Antoni, quae\nsunt valde secus, quid mihi tu tandem hodie aut cuiquam\nhomini quod dici possit reliquisti? Dicam enim vere,\namicissimi homines, quod sentio: saepe ego doctos homines,\nquid dico saepe? immo non numquam; saepe enim qui\npotui, qui puer in forum venerim neque inde umquam\ndiutius quam quaestor afuerim? Sed tamen audivi, ut heri\ndicebam, et Athenis cum essem, doctissimos viros et in\nAsia istum ipsum Scepsium Metrodorum, cum de his ipsis\nrebus disputaret; neque vero mihi quisquam copiosius\numquam visus est neque subtilius in hoc genere dicendi\nquam iste hodie esse versatus: quod si esset aliter et\naliquid intellegerem ab Antonio praetermissum, non essem\ntam inurbanus et paene inhumanus, ut in eo gravarer, quod\nvos cupere sentirem.'\nTum Sulpicius 'an ergo' inquit\n'oblitus es, Crasse, Antonium ita partitum esse tecum, ut\nipse instrumentum oratoris exponeret, tibi eius distinctionem\natque ornatum relinqueret?' Hic ille 'primum quis Antonio\npermisit,' inquit 'ut et partis faceret et utram vellet prior\nipse sumeret? Deinde, ego si recte intellexi, cum valde\nlibenter audirem, mihi coniuncte est visus de utraque re\ndicere.' 'Ille vero' inquit Cotta 'ornamenta orationis non\nattigit neque eam laudem, ex qua eloquentia nomen suum\ninvenit.' 'Verba igitur' inquit Crassus 'mihi reliquit\nAntonius, rem ipse sumpsit.'\nTum Caesar 'si, quod difficilius\nest, id tibi reliquit, est nobis' inquit 'causa, cur te\naudire cupiamus; sin, quod facilius, tibi causa non est, cur\nrecuses.' Et Catulus 'quid, quod dixisti,' inquit 'Crasse, si\nhic hodie apud te maneremus, te morem nobis esse gesturum,\nnihilne ad fidem tuam putas pertinere?' Tum Cotta\nridens 'possem tibi,' inquit 'Crasse, concedere: sed vide ne\nquid Catulus attulerit religionis: opus hoc censorium est, id\nautem committere vides quam homini censorio conveniat.'\n'Agite vero' ille inquit 'ut vultis. Sed nunc quidem,\nquoniam est id temporis, surgendum censeo et requiescendum;\npost meridiem, si ita vobis est commodum, loquemur\naliquid, nisi forte in crastinum differre mavultis.' Omnes se\nvel statim vel si ipse post meridiem mallet, quam primum\ntamen audire velle dixerunt.\nInstituenti mihi, Quinte frater, eum sermonem referre\net mandare huic tertio libro, quem post Antoni disputationem\nCrassus habuisset, acerba sane recordatio veterem\nanimi curam molestiamque renovavit. Nam illud immortalitate\ndignum ingenium, illa humanitas, illa virtus L. Crassi\nmorte exstincta subita est vix diebus decem post eum diem,\nqui hoc et superiore libro continetur.\nUt enim Romam\nrediit extremo ludorum scaenicorum die, vehementer commotus\noratione ea, quae ferebatur habita esse in contione\na Philippo, quem dixisse constabat videndum sibi esse aliud\nconsilium; illo senatu se rem publicam gerere non posse,\nmane Idibus Septembribus et ille et senatus frequens vocatu\nDrusi in curiam venit; ibi cum Drusus multa de Philippo\nquestus esset, rettulit ad senatum de illo ipso, quod in eum\nordinem consul tam graviter in contione esset invectus.\nHic, ut saepe inter homines sapientissimos constare vidi,\nquamquam hoc Crasso, cum aliquid accuratius dixisset,\nsemper fere contigisset, ut numquam dixisse melius putaretur,\ntamen omnium consensu sic esse tum iudicatum\nceteros a Crasso semper omnis, illo autem die etiam ipsum\na se superatum. Deploravit enim casum atque orbitatem\nsenatus, cuius ordinis a consule, qui quasi parens bonus\naut tutor fidelis esse deberet, tamquam ab aliquo nefario\npraedone diriperetur patrimonium dignitatis; neque vero\nesse mirandum, si, cum suis consiliis rem publicam profligasset,\nconsilium senatus a re publica repudiaret.\nHic\ncum homini et vehementi et diserto et in primis forti ad\nresistendum Philippo quasi quasdam verborum faces admovisset,\nnon tulit ille et graviter exarsit pigneribusque ablatis\nCrassum instituit coercere. Quo quidem ipso in loco\nmulta a Crasso divinitus dicta esse ferebantur, cum sibi\nillum consulem esse negaret, cui senator ipse non esset.\n'An tu, cum omnem auctoritatem universi ordinis pro pignere\nputaris eamque in conspectu populi Romani concideris,\nme his existimas pigneribus terreri? Non tibi illa\nsunt caedenda, si L. Crassum vis coercere: haec tibi est\nincidenda lingua, qua vel evulsa spiritu ipso libidinem\ntuam libertas mea refutabit.'\nPermulta tum vehementissima\ncontentione animi, ingeni, virium ab eo dicta esse\nconstabat sententiamque eam, quam senatus frequens secutus\nest ornatissimis et gravissimis verbis, ut populo Romano\nsatis fieret, numquam senatus neque consilium rei\npublicae neque fidem defuisse ab eo dictam et eundem,\nid quod in auctoritatibus perscriptis exstat, scribendo adfuisse.\nIlla tamquam cycnea fuit divini hominis vox et\noratio, quam quasi exspectantes post eius interitum veniebamus\nin curiam, ut vestigium illud ipsum, in quo ille\npostremum institisset, contueremur: namque tum latus ei\ndicenti condoluisse sudoremque multum consecutum esse\naudiebamus; ex quo cum cohorruisset, cum febri domum\nrediit dieque septimo lateris dolore consumptus est.\nO\nfallacem hominum spem fragilemque fortunam et inanis\nnostras contentiones, quae medio in spatio saepe franguntur\net corruunt aut ante in ipso cursu obruuntur, quam\nportum conspicere potuerunt! Nam quam diu Crassi fuit\nambitionis labore vita districta, tam diu privatis magis officiis\net ingeni laude floruit quam fructu amplitudinis aut rei\npublicae dignitate; qui autem annus ei primus ab honorum\nperfunctione aditum omnium concessu ad summam auctoritatem\ndabat, is eius omnem spem atque omnia vitae consilia\nmorte pervertit.\nFuit hoc luctuosum suis, acerbum\npatriae, grave bonis omnibus; sed ei tamen rem publicam\ncasus secuti sunt, ut mihi non erepta L. Crasso a dis immortalibus\nvita, sed donata mors esse videatur. Non vidit\nflagrantem bello Italiam, non ardentem invidia senatum,\nnon sceleris nefarii principes civitatis reos, non luctum\nfiliae, non exsilium generi, non acerbissimam C. Mari fugam,\nnon illam post reditum eius caedem omnium crudelissimam,\nnon denique in omni genere deformatam eam civitatem, in\nqua ipse florentissima multum omnibus gloria praestitisset.\nEt quoniam attigi cogitatione vim varietatemque fortunae,\nnon vagabitur oratio mea longius atque eis fere ipsis definietur\nviris, qui hoc sermone, quem referre suscepimus,\ncontinentur. Quis enim non iure beatam L. Crassi mortem\nillam, quae est a multis saepe defleta, dixerit, cum\nhorum ipsorum sit, qui tum cum illo postremum fere conlocuti\nsunt, eventum recordatus? Tenemus enim memoria\nQ. Catulum, virum omni laude praestantem, cum sibi non\nincolumem fortunam, sed exsilium et fugam deprecaretur,\nesse coactum, ut vita se ipse privaret.\nIam M. Antoni in\neis ipsis rostris, in quibus ille rem publicam constantissime\nconsul defenderat quaeque censor imperatoriis manubiis\nornarat, positum caput illud fuit, a quo erant multorum\ncivium capita servata; neque vero longe ab eo C. Iuli\ncaput hospitis Etrusci scelere proditum cum L. Iuli fratris\ncapite iacuit, ut ille, qui haec non vidit, et vixisse cum re\npublica pariter et cum illa simul exstinctus esse videatur.\nNeque enim propinquum suum, maximi animi virum,\nP. Crassum, suapte interfectum manu neque conlegae sui,\npontificis maximi, sanguine simulacrum Vestae respersum\nesse vidit; cui maerori, qua mente ille in patriam fuit, etiam\nC. Carbonis, inimicissimi hominis, eodem illo die mors\nfuisset nefaria;\nnon vidit eorum ipsorum, qui tum adulescentes\nCrasso se dicarant, horribilis miserosque casus; ex\nquibus C. Cotta, quem ille florentem reliquerat, paucis\ndiebus post mortem Crassi depulsus per invidiam tribunatu\nnon multis ab eo tempore mensibus eiectus est e civitate;\nSulpicius autem, qui in eadem invidiae flamma fuisset, quibuscum\nprivatus coniunctissime vixerat, hos in tribunatu\nspoliare instituit omni dignitate; cui quidem ad summam\ngloriam eloquentiae efflorescenti ferro erepta vita est et\npoena temeritatis non sine magno rei publicae malo constituta.\nEgo vero te, Crasse, cum vitae flore tum mortis\nopportunitate divino consilio et ornatum et exstinctum\nesse arbitror; nam tibi aut pro virtute animi constantiaque\ntua civilis ferri subeunda fuit crudelitas aut, si qua te fortuna\nab atrocitate mortis vindicasset, eadem esse te funerum\npatriae spectatorem coegisset; neque solum tibi improborum\ndominatus, sed etiam propter admixtam civium\ncaedem bonorum victoria maerori fuisset.\nMihi quidem,\nQuinte frater, et eorum casus, de quibus ante dixi, et ea,\nquae nosmet ipsi ob amorem in rem publicam incredibilem\net singularem pertulimus ac sensimus, cogitanti sententia\nsaepe tua vera ac sapiens videri solet, qui propter tot tantos\ntam praecipitisque casus clarissimorum hominum atque optimorum\nvirorum me semper ab omni contentione ac dimicatione\nanimi revocasti.\nSed quoniam haec iam neque in\nintegro nobis esse possunt et summi labores nostri magna\ncompensati gloria mitigantur, pergamus ad ea solacia, quae\nnon modo sedatis molestiis iucunda, sed etiam haerentibus\nsalutaria nobis esse possint, sermonemque L. Crassi reliquum\nac paene postremum memoriae prodamus, atque ei,\nsi nequaquam parem illius ingenio, at pro nostro tamen\nstudio meritam gratiam debitamque referamus.\nNeque\nenim quisquam nostrum, cum libros Platonis mirabiliter\nscriptos legit, in quibus omnibus fere Socrates exprimitur,\nnon, quamquam illa scripta sunt divinitus, tamen maius\nquiddam de illo, de quo scripta sunt, suspicatur; quod\nitem nos postulamus non a te quidem, qui nobis omnia\nsumma tribuis, sed a ceteris, qui haec in manus sument,\nmaius ut quiddam de L. Crasso, quam quantum a nobis\nexprimetur, suspicentur.\nNos enim, qui ipsi sermoni non\ninterfuissemus et quibus C. Cotta tantum modo locos ac\nsententias huius disputationis tradidisset, quo in genere orationis\nutrumque oratorem cognoveramus, id ipsum sumus\nin eorum sermone adumbrare conati: quod si quis erit, qui\nductus opinione vulgi aut Antonium ieiuniorem aut Crassum\npleniorem fuisse putet, quam quo modo a nobis uterque\ninductus est, is erit ex eis, qui aut illos non audierit\naut iudicare non possit; nam fuit uterque, ut exposui\nantea, cum studio atque ingenio et doctrina praestans omnibus,\ntum in suo genere perfectus, ut neque in Antonio\ndeesset hic ornatus orationis neque in Crasso redundaret.\nUt igitur ante meridiem discesserunt paulumque requierunt,\nin primis hoc a se Cotta animadversum esse dicebat,\nomne illud tempus meridianum Crassum in acerrima\natque attentissima cogitatione posuisse seseque, qui vultum\neius, cum ei dicendum esset, obtutumque oculorum in cogitando\nprobe nosset atque in maximis causis saepe vidisset,\ntum dedita opera quiescentibus aliis in eam exedram venisse,\nin qua Crassus posito lectulo recubuisset, cumque eum defixum\nin cogitatione esse sensisset, statim recessisse atque in\neo silentio duas horas fere esse consumptas. Deinde cum\nomnes inclinato iam in posmeridianum tempus die venissent\nad Crassum, 'quid est, Crasse,' inquit Iulius 'imusne\nsessum? Etsi admonitum venimus te, non flagitatum.'\nTum Crassus 'an me tam impudentem esse existimatis, ut\nvobis hoc praesertim munus putem me diutius posse debere?'\n'Quinam igitur' inquit 'ille locus? An in media\nsilva placet? Est enim is maxime et opacus et frigidus.'\n'Sane,' inquit Crassus 'etenim est in eo loco sedes huic\nnostro non importuna sermoni.' Cum placuisset idem\nceteris, in silvam venitur et ibi magna cum audiendi exspectatione\nconsiditur.\nTum Crassus 'cum auctoritas atque amicitia vestra tum\nAntoni facilitas eripuit' inquit 'mihi in optima mea causa\nlibertatem recusandi: quamquam in partienda disputatione\nnostra, cum sibi de eis, quae dici ab oratore oporteret,\nsumeret, mihi autem relinqueret, ut explicarem, quem ad\nmodum illa ornari oporteret, ea divisit, quae seiuncta esse\nnon possunt. Nam cum omnis ex re atque verbis constet\noratio, neque verba sedem habere possunt, si rem subtraxeris,\nneque res lumen, si verba semoveris.\nAc mihi\nquidem veteres illi maius quiddam animo complexi plus\nmulto etiam vidisse videntur, quam quantum nostrorum\ningeniorum acies intueri potest, qui omnia haec, quae supra\net subter, unum esse et una vi atque una consensione\nnaturae constricta esse dixerunt; nullum est enim genus\nrerum, quod aut avulsum a ceteris per se ipsum constare\naut quo cetera si careant, vim suam atque aeternitatem\nconservare possint.\nSed si haec maior esse ratio videtur,\nquam ut hominum possit sensu aut cogitatione comprehendi,\nest etiam illa Platonis vera et tibi, Catule, certe non\ninaudita vox, omnem doctrinam harum ingenuarum et\nhumanarum artium uno quodam societatis vinculo contineri;\nubi enim perspecta vis est rationis eius, qua causae\nrerum atque exitus cognoscuntur, mirus quidam omnium\nquasi consensus doctrinarum concentusque reperitur.\nSed\nsi hoc quoque videtur esse altius, quam ut id nos humi\nstrati suspicere possimus, illud certe tamen, quod amplexi\nsumus, quod profitemur, quod suscepimus, nosse et tenere\ndebemus. Una est enim, quod et ego hesterno die dixi et\naliquot locis antemeridiano sermone significavit Antonius,\neloquentia, quascumque in oras disputationis regionesve\ndelata est;\nnam sive de caeli natura loquitur sive de terrae,\nsive de divina vi sive de humana, sive ex inferiore loco sive\nex aequo sive ex superiore, sive ut impellat homines sive ut\ndoceat sive ut deterreat sive ut concitet sive ut reflectat\nsive ut incendat sive ut leniat, sive ad paucos sive ad multos\nsive inter alienos sive cum suis sive secum, rivis est diducta\noratio, non fontibus, et, quocumque ingreditur, eodem est\ninstructu ornatuque comitata.\nSed quoniam oppressi iam\nsumus opinionibus non modo vulgi, verum etiam hominum\nleviter eruditorum, qui, quae complecti tota nequeunt, haec\nfacilius divulsa et quasi discerpta contrectant, et qui tamquam\nab animo corpus, sic a sententiis verba seiungunt,\nquorum sine interitu fieri neutrum potest, non suscipiam\noratione mea plus quam mihi imponitur; tantum significabo\nbrevi neque verborum ornatum inveniri posse non\npartis expressisque sententiis, neque esse ullam sententiam\ninlustrem sine luce verborum.\nSed prius quam illa conor\nattingere, quibus orationem ornari atque inluminari putem,\nproponam breviter quid sentiam de universo genere dicendi.\nNatura nulla est, ut mihi videtur, quae non habeat in suo\ngenere res compluris dissimilis inter se, quae tamen consimili\nlaude dignentur; nam et auribus multa percipimus,\nquae etsi nos vocibus delectant, tamen ita sunt varia\nsaepe, ut id, quod proximum audias, iucundissimum esse\nvideatur; et oculis conliguntur paene innumerabiles voluptates,\nquae nos ita capiunt, ut unum sensum in dissimili\ngenere delectent; et reliquos sensus voluptates oblectant\ndispares, ut sit difficile iudicium excellentis maxime suavitatis.\nAtque hoc idem, quod est in naturis rerum, transferri\npotest etiam ad artis; una fingendi est ars, in qua\npraestantes fuerunt Myro, Polyclitus, Lysippus, qui omnes\ninter se dissimiles fuerunt, sed ita tamen, ut neminem sui\nvelis esse dissimilem; una est ars ratioque picturae, dissimillimique\ntamen inter se Zeuxis, Aglaophon, Apelles,\nneque eorum quisquam est, cui quicquam in arte sua deesse\nvideatur. Et si hoc in his quasi mutis artibus est\nmirandum et tamen verum, quanto admirabilius in oratione\natque in lingua? Quae cum in eisdem sententiis verbisque\nversetur, summas habet dissimilitudines; non sic, ut alii\nvituperandi sint, sed ut ei, quos constet esse laudandos, in\ndispari tamen genere laudentur.\nAtque id primum in\npoetis cerni licet, quibus est proxima cognatio cum oratoribus:\nquam sunt inter sese Ennius, Pacuvius Acciusque\ndissimiles, quam apud Graecos Aeschylus, Sophocles,\nEuripides, quamquam omnibus par paene laus in dissimili\nscribendi genere tribuitur!\nAspicite nunc eos homines\natque intuemini, quorum de facultate quaerimus quid intersit\ninter oratorum studia atque naturas: suavitatem\nIsocrates, subtilitatem Lysias, acumen Hyperides, sonitum\nAeschines, vim Demosthenes habuit. Quis eorum non\negregius? tamen quis cuiusquam nisi sui similis? Gravitatem\nAfricanus, lenitatem Laelius, asperitatem Galba, profluens\nquiddam habuit Carbo et canorum. Quis horum\nnon princeps temporibus illis fuit? et suo tamen quisque\nin genere princeps.\nSed quid ego vetera conquiram, cum\nmihi liceat uti praesentibus exemplis atque vivis? Quid\niucundius auribus nostris umquam accidit huius oratione\nCatuli? quae est pura sic, ut Latine loqui paene solus\nvideatur, sic autem gravis, ut in singulari dignitate omnis\ntamen adsit humanitas ac lepos. Quid multa? istum audiens\nequidem sic iudicare soleo, quicquid aut addideris aut\nmutaris aut detraxeris, vitiosius et deterius futurum.\nQuid,\nnoster hic Caesar nonne novam quandam rationem attulit\norationis et dicendi genus induxit prope singulare? Quis\numquam res praeter hunc tragicas paene comice, tristis\nremisse, severas hilare, forensis scaenica prope venustate\ntractavit atque ita, ut neque iocus magnitudine rerum excluderetur\nnec gravitas facetiis minueretur?\nEcce praesentes\nduo prope aequales Sulpicius et Cotta. Quid tam\ninter se dissimile? quid tam in suo genere praestans?\nLimatus alter et subtilis, rem explicans propriis aptisque\nverbis; haeret in causa semper et quid iudici probandum\nsit cum acutissime vidit, omissis ceteris argumentis in eo\nmentem orationemque defigit; Sulpicius autem fortissimo\nquodam animi impetu, plenissima et maxima voce, summa\ncontentione corporis et dignitate motus, verborum quoque\nea gravitate et copia est, ut unus ad dicendum instructissimus\na natura esse videatur.\nAd nosmet ipsos iam revertor,\nquoniam sic fuimus semper comparati, ut hominum sermonibus\nquasi in aliquod contentionis iudicium vocaremur.\nQuid tam dissimile quam ego in dicendo et Antonius? cum\nille is sit orator, ut nihil eo possit esse praestantius, ego\nautem, quamquam memet mei paenitet, cum hoc maxime\ntamen in comparatione coniungar. Videtisne, genus hoc\nquod sit Antoni? Forte, vehemens, commotum in agendo,\npraemunitum et ex omni parte causae saeptum, acre, acutum,\nenucleatum, in sua quaque re commorans, honeste cedens,\nacriter insequens, terrens, supplicans, summa orationis varietate,\nnulla nostrarum aurium satietate.\nNos autem, quicumque\nin dicendo sumus, quoniam esse aliquo in numero\nvobis videmur, certe tamen ab huius multum genere distamus;\nquod quale sit, non est meum dicere, propterea\nquod minime sibi quisque notus est et difficillime de se\nquisque sentit; sed tamen dissimilitudo intellegi potest et\nex motus mei mediocritate et ex eo, quod, quibus vestigiis\nprimum institi, in eis fere soleo perorare et quod aliquanto\nme maior in verbis quam in sententiis eligendis labor et\ncura torquet verentem, ne, si paulo obsoletior fuerit oratio,\nnon digna exspectatione et silentio fuisse videatur.\nQuod si\nin nobis, qui adsumus, tantae dissimilitudines sunt, tam\ncertae res cuiusque propriae et in ea varietate fere melius\na deteriore facultate magis quam genere distinguitur atque\nomne laudatur, quod in suo genere perfectum est, quid\ncensetis, si omnis, qui ubique sunt aut fuerunt oratores,\namplecti voluerimus, nonne fore ut, quot oratores, totidem\npaene reperiantur genera dicendi? Ex qua mea disputatione\nforsitan occurrat illud, si paene innumerabiles sint\nquasi formae figuraeque dicendi, specie dispares, genere\nlaudabiles, non posse ea, quae inter se discrepant, eisdem\npraeceptis atque una institutione formari.\nQuod non est\nita, diligentissimeque hoc est eis, qui instituunt aliquos\natque erudiunt, videndum, quo sua quemque natura maxime\nferre videatur. Etenim videmus ex eodem quasi ludo summorum\nin suo cuiusque genere artificum et magistrorum\nexisse discipulos dissimilis inter se ac tamen laudandos,\ncum ad cuiusque naturam institutio doctoris accommodaretur.\nCuius est vel maxime insigne illud exemplum, ut\nceteras artis omittamus, quod dicebat Isocrates doctor singularis\nse calcaribus in Ephoro, contra autem in Theopompo\nfrenis uti solere: alterum enim exsultantem verborum\naudacia reprimebat alterum cunctantem et quasi verecundantem\nincitabat. Neque eos similis effecit inter se, sed\ntantum alteri adfinxit, de altero limavit, ut id conformaret\nin utroque, quod utriusque natura pateretur.\nHaec eo mihi\npraedicenda fuerunt, ut, si non omnia, quae proponerentur a\nme, ad omnium vestrum studium et ad genus id, quod quisque\nvestrum in dicendo probaret, adhaerescerent, id a me\ngenus exprimi sentiretis, quod maxime mihi ipsi probaretur.\nErgo haec et agenda sunt ab oratore, quae explicavit\nAntonius, et dicenda quodam modo. Quinam igitur dicendi\nest modus melior, nam de actione post videro, quam\nut Latine, ut plane, ut ornate, ut ad id, quodcumque agetur,\napte congruenterque dicamus?\nAtque eorum quidem, quae\nduo prima dixi, rationem non arbitror exspectari a me puri\ndilucidique sermonis, neque enim conamur docere eum\ndicere, qui loqui nesciat; nec sperare, qui Latine non\npossit, hunc ornate esse dicturum; neque vero, qui non\ndicat quod intellegamus, hunc posse quod admiremur dicere.\nLinquamus igitur haec, quae cognitionem habent facilem,\nusum necessarium. Nam alterum traditur litteris doctrinaque\npuerili, alterum adhibetur ob eam causam, ut intellegatur\nquid quisque dicat, quod videmus ita esse necessarium,\nut tamen eo minus nihil esse possit.\nSed omnis\nloquendi elegantia, quamquam expolitur scientia litterarum,\ntamen augetur legendis oratoribus et poetis; sunt enim illi\nveteres, qui ornare nondum poterant ea, quae dicebant,\nomnes prope praeclare locuti; quorum sermone adsuefacti\nqui erunt, ne cupientes quidem poterunt loqui nisi Latine.\nNeque tamen erit utendum verbis eis, quibus iam consuetudo\nnostra non utitur, nisi quando ornandi causa parce,\nquod ostendam; sed usitatis ita poterit uti, lectissimis ut\nutatur, is, qui in veteribus erit scriptis studiose et multum\nvolutatus.\nAtque, ut Latine loquamur, non solum videndum\nest, ut et verba efferamus ea, quae nemo iure reprehendat,\net ea sic et casibus et temporibus et genere et\nnumero conservemus, ut ne quid perturbatum ac discrepans\naut praeposterum sit, sed etiam lingua et spiritus et vocis\nsonus est ipse moderandus.\nNolo exprimi litteras putidius,\nnolo obscurari neglegentius; nolo verba exiliter exanimata\nexire, nolo inflata et quasi anhelata gravius. Nam de voce\nnondum ea dico, quae sunt actionis, sed hoc, quod mihi\ncum sermone quasi coniunctum videtur: sunt enim certa\nvitia, quae nemo est quin effugere cupiat; mollis vox aut\nmuliebris aut quasi extra modum absona atque absurda.\nEst autem vitium, quod non nulli de industria consectantur:\nrustica vox et agrestis quosdam delectat, quo magis antiquitatem,\nsi ita sonet, eorum sermo retinere videatur; ut tuus,\nCatule, sodalis, L. Cotta, gaudere mihi videtur gravitate\nlinguae sonoque vocis agresti et illud, quod loquitur, priscum\nvisum iri putat, si plane fuerit rusticanum. Me autem\ntuus sonus et subtilitas ista delectat, omitto verborum,\nquamquam est caput; verum id adfert ratio, docent litterae,\nconfirmat consuetudo et legendi et loquendi; sed hanc dico\nsuavitatem, quae exit ex ore; quae quidem ut apud Graecos\nAtticorum, sic in Latino sermone huius est urbis maxime\npropria.\nAthenis iam diu doctrina ipsorum Atheniensium\ninteriit, domicilium tantum in illa urbe remanet studiorum,\nquibus vacant cives, peregrini fruuntur capti quodam modo\nnomine urbis et auctoritate; tamen eruditissimos homines\nAsiaticos quivis Atheniensis indoctus non verbis, sed sono\nvocis nec tam bene quam suaviter loquendo facile superabit.\nNostri minus student litteris quam Latini; tamen ex\nistis, quos nostis, urbanis, in quibus minimum est litterarum,\nnemo est quin litteratissimum togatorum omnium, Q. Valerium\nSoranum, lenitate vocis atque ipso oris pressu et sono\nfacile vincat.\nQua re cum sit quaedam certa vox Romani\ngeneris urbisque propria, in qua nihil offendi, nihil displicere,\nnihil animadverti possit, nihil sonare aut olere peregrinum,\nhanc sequamur neque solum rusticam asperitatem,\nsed etiam peregrinam insolentiam fugere discamus.\nEquidem\ncum audio socrum meam Laeliam—facilius enim\nmulieres incorruptam antiquitatem conservant, quod multorum\nsermonis expertes ea tenent semper, quae prima\ndidicerunt—sed eam sic audio, ut Plautum mihi aut Naevium\nvidear audire, sono ipso vocis ita recto et simplici est,\nut nihil ostentationis aut imitationis adferre videatur; ex\nquo sic locutum esse eius patrem iudico, sic maiores; non\naspere ut ille, quem dixi, non vaste, non rustice, non hiulce,\nsed presse et aequabiliter et leniter.\nQua re Cotta noster,\ncuius tu illa lata, Sulpici, non numquam imitaris, ut Iota\nlitteram tollas et E plenissimum dicas, non mihi oratores\nantiquos, sed messores videtur imitari.' Hic cum adrisisset\nipse Sulpicius, 'sic agam vobiscum' inquit Crassus 'ut\nquoniam me loqui voluistis, aliquid de vestris vitiis audiatis.'\n'Utinam quidem!' inquit ille 'id enim ipsum volumus,\nidque si feceris, multa, ut arbitror, hic hodie vitia ponemus.'\n'At enim non sine meo periculo' Crassus inquit 'possum,\nSulpici, te reprehendere, quoniam Antonius mihi te simillimum\ndixit sibi videri.' Tum ille 'tu vero, quod monuit\nidem, ut ea, quae in quoque maxima essent, imitaremur;\nex quo vereor ne nihil sim tui nisi supplosionem pedis\nimitatus et pauca quaedam verba et aliquem, si forte,\nmotum.' 'Ergo ista,' inquit Crassus 'quae habes a me,\nnon reprehendo, ne me ipsum inrideam—sunt autem ea\nmulto et plura et maiora, quam dicis—quae autem sunt tua\nplane aut imitatione ex aliquo expressa, de his te, si qui me\nforte locus admonuerit, commonebo.\nPraetereamus igitur\npraecepta Latine loquendi quae puerilis doctrina tradit et\nsubtilior cognitio ac ratio litterarum alit aut consuetudo\nsermonis cotidiani ac domestici, libri confirmant et lectio\nveterum oratorum et poetarum; neque vero in illo altero\ndiutius commoremur, ut disputemus, quibus rebus adsequi\npossimus, ut ea, quae dicamus, intellegantur:\nLatine scilicet\ndicendo, verbis usitatis ac proprie demonstrantibus ea, quae\nsignificari ac declarari volemus, sine ambiguo verbo aut\nsermone, non nimis longa continuatione verborum, non\nvalde productis eis, quae similitudinis causa ex aliis rebus\ntransferuntur, non discerptis sententiis, non praeposteris\ntemporibus, non confusis personis, non perturbato ordine.\nQuid multa? Tam facilis est tota res, ut mihi permirum\nsaepe videatur, cum difficilius intellegatur, quid patronus\nvelit dicere, quam si ipse ille, qui patronum adhibet, de re\nsua diceret.\nIsti enim, qui ad nos causas deferunt, ita nos\nplerumque ipsi docent, ut non desideres planius dici;\neasdem res autem simul ac Fufius aut vester aequalis Pomponius\nagere coepit, non aeque quid dicant, nisi admodum\nattendi, intellego; ita confusa est oratio, ita perturbata,\nnihil ut sit primum, nihil ut secundum, tantaque insolentia\nac turba verborum, ut oratio, quae lumen adhibere rebus\ndebet, ea obscuritatem et tenebras adferat atque ut quodam\nmodo ipsi sibi in dicendo obstrepere videantur.\nVerum, si\nplacet, quoniam haec satis spero vobis quidem certe maioribus\nmolesta et putida videri, ad reliqua aliquanto odiosiora\npergamus.' 'Atqui vides' inquit Antonius 'quam alias res\nagamus quam te inviti audiamus, qui adduci possimus—\nde me enim conicio—relictis ut rebus omnibus te sectemur;\nte audiamus ita de horridis rebus nitida, de ieiunis plena,\nde pervulgatis nova quaedam est oratio tua.'\n'Faciles enim,'\ninquit 'Antoni, partes eae fuerunt duae, quas modo percucurri\nvel potius paene praeterii, Latine loquendi planeque\ndicendi; reliquae sunt magnae, implicatae, variae, graves,\nquibus omnis admiratio ingeni, omnis laus eloquentiae continetur;\nnemo enim umquam est oratorem, quod Latine\nloqueretur, admiratus; si est aliter, inrident, neque eum oratorem\ntantum modo, sed hominem non putant; nemo extulit\neum verbis, qui ita dixisset, ut, qui adessent, intellegerent quid\ndiceret, sed contempsit eum, qui minus id facere potuisset.\nIn quo igitur homines exhorrescunt? Quem stupefacti\ndicentem intuentur? In quo exclamant? Quem deum,\nut ita dicam, inter homines putant? Qui distincte, qui\nexplicate, qui abundanter, qui inluminate et rebus et verbis\ndicunt et in ipsa oratione quasi quendam numerum versumque\nconficiunt, id est, quod dico, ornate. Qui idem ita\nmoderantur, ut rerum, ut personarum dignitates ferunt, ei\nsunt in eo genere laudandi laudis, quod ego aptum et congruens\nnomino.\nQui ita dicerent, eos negavit adhuc se\nvidisse Antonius et eis hoc nomen dixit eloquentiae solis\nesse tribuendum. Qua re omnis istos me auctore deridete\natque contemnite, qui se horum, qui nunc ita appellantur,\nrhetorum praeceptis omnem oratoriam vim complexos esse\narbitrantur neque adhuc quam personam teneant aut quid\nprofiteantur intellegere potuerunt. Vero enim oratori, quae\nsunt in hominum vita, quandoquidem in ea versatur orator\natque ea est ei subiecta materies, omnia quaesita, audita,\nlecta, disputata, tractata, agitata esse debent.\nEst enim\neloquentia una quaedam de summis virtutibus; quamquam\nsunt omnes virtutes aequales et pares, sed tamen est specie\nalia magis alia formosa et inlustris, sicut haec vis, quae\nscientiam complexa rerum sensa mentis et consilia sic verbis\nexplicat, ut eos, qui audiant, quocumque incubuerit, possit\nimpellere; quae quo maior est vis, hoc est magis probitate\niungenda summaque prudentia; quarum virtutum expertibus\nsi dicendi copiam tradiderimus, non eos quidem oratores\neffecerimus, sed furentibus quaedam arma dederimus.\nHanc, inquam, cogitandi pronuntiandique rationem vimque\ndicendi veteres Graeci sapientiam nominabant; hinc illi\nLycurgi, hinc Pittaci, hinc Solones atque ab hac similitudine\nCoruncanii nostri, Fabricii, Catones, Scipiones fuerunt, non\ntam fortasse docti, sed impetu mentis simili et voluntate.\nEadem autem alii prudentia, sed consilio ad vitae studia\ndispari quietem atque otium secuti, ut Pythagoras, Democritus,\nAnaxagoras, a regendis civitatibus totos se ad cognitionem\nrerum transtulerunt; quae vita propter tranquillitatem\net propter ipsius scientiae suavitatem, qua nihil est\nhominibus iucundius, pluris, quam utile fuit rebus publicis,\ndelectavit.\nItaque, ut ei studio se excellentissimis ingeniis\nhomines dediderunt, ex ea summa facultate vacui ac liberi\ntemporis multo plura, quam erat necesse, doctissimi homines\notio nimio et ingeniis uberrimis adfluentes curanda sibi esse\nac quaerenda et investiganda duxerunt. Nam vetus quidem\nilla doctrina eadem videtur et recte faciendi et bene dicendi\nmagistra; neque disiuncti doctores, sed eidem erant vivendi\npraeceptores atque dicendi, ut ille apud Homerum Phoenix,\nqui se a Peleo patre Achilli iuveni comitem esse datum\ndicit ad bellum, ut efficeret oratorem verborum actoremque\nrerum.\nSed ut homines labore adsiduo et cotidiano adsueti,\ncum tempestatis causa opere prohibentur, ad pilam se\naut ad talos aut ad tesseras conferunt aut etiam novum\nsibi ipsi aliquem excogitant in otio ludum, sic illi a negotiis\npublicis tamquam ab opere aut temporibus exclusi aut\nvoluntate sua feriati totos se alii ad poetas, alii ad geometras,\nalii ad musicos contulerunt, alii etiam, ut dialectici,\nnovum sibi ipsi studium ludumque pepererunt atque in eis\nartibus, quae repertae sunt, ut puerorum mentes ad humanitatem\nfingerentur atque virtutem, omne tempus atque aetates\nsuas consumpserunt.\nSed quod erant quidam eique multi,\nqui aut in re publica propter ancipitem, quae non potest\nesse seiuncta, faciendi dicendique sapientiam florerent, ut\nThemistocles, ut Pericles, ut Theramenes, aut, qui minus\nipsi in re publica versarentur, sed huius tamen eiusdem\nsapientiae doctores essent, ut Gorgias, Thrasymachus,\nIsocrates, inventi sunt, qui, cum ipsi doctrina et ingeniis\nabundarent, a re autem civili et a negotiis animi quodam\niudicio abhorrerent, hanc dicendi exercitationem exagitarent\natque contemnerent;\nquorum princeps Socrates fuit, is qui\nomnium eruditorum testimonio totiusque iudicio Graeciae\ncum prudentia et acumine et venustate et subtilitate tum\nvero eloquentia, varietate, copia, quam se cumque in partem\ndedisset omnium fuit facile princeps, eisque, qui haec, quae\nnunc nos quaerimus, tractarent, agerent, docerent, cum\nnomine appellarentur uno, quod omnis rerum optimarum\ncognitio atque in eis exercitatio philosophia nominaretur,\nhoc commune nomen eripuit sapienterque sentiendi et\nornate dicendi scientiam re cohaerentis disputationibus suis\nseparavit; cuius ingenium variosque sermones immortalitati\nscriptis suis Plato tradidit, cum ipse litteram Socrates nullam\nreliquisset.\nHinc discidium illud exstitit quasi linguae\natque cordis, absurdum sane et inutile et reprehendendum,\nut alii nos sapere, alii dicere docerent. Nam cum essent\nplures orti fere a Socrate, quod ex illius variis et diversis et\nin omnem partem diffusis disputationibus alius aliud apprehenderat,\nproseminatae sunt quasi familiae dissentientes\ninter se et multum disiunctae et dispares, cum tamen omnes\nse philosophi Socraticos et dici vellent et esse arbitrarentur.\nAc primo ab ipso Platone Aristoteles et Xenocrates, quorum\nalter Peripateticorum, alter Academiae nomen obtinuit,\ndeinde ab Antisthene, qui patientiam et duritiam in Socratico\nsermone maxime adamarat, Cynici primum, deinde\nStoici, tum ab Aristippo, quem illae magis voluptariae disputationes\ndelectarant, Cyrenaica philosophia manavit, quam\nille et eius posteri simpliciter defenderunt, hi, qui nunc\nvoluptate omnia metiuntur, dum verecundius id agunt, nec\ndignitati satis faciunt, quam non aspernantur, nec voluptatem\ntuentur, quam amplexari volunt. Fuerunt etiam alia\ngenera philosophorum, qui se omnes fere Socraticos esse\ndicebant, Eretricorum, Erilliorum, Megaricorum, Pyrrhoneorum;\nsed ea horum vi et disputationibus sunt iam diu\nfracta et exstincta.\nEx illis autem quae remanent, ea philosophia,\nquae suscepit patrocinium voluptatis, etsi cui vera\nvideatur, procul abest tamen ab eo viro, quem quaerimus et\nquem auctorem publici consili et regendae civitatis ducem\net sententiae atque eloquentiae principem in senatu, in\npopulo, in causis publicis esse volumus. Nec ulla tamen ei\nphilosophiae fiet iniuria a nobis; non enim repelletur inde,\nquo adgredi cupiet, sed in hortulis quiescet suis, ubi vult,\nubi etiam recubans molliter et delicate nos avocat a Rostris,\na iudiciis, a curia, fortasse sapienter, hac praesertim re\npublica.\nVerum ego non quaero nunc, quae sit philosophia\nverissima, sed quae oratori coniuncta maxime; qua re istos\nsine ulla contumelia dimittamus; sunt enim et boni viri et,\nquoniam sibi ita videntur, beati; tantumque eos admoneamus,\nut illud, etiam si est verissimum, tacitum tamen tamquam\nmysterium teneant, quod negant versari in re publica\nesse sapientis; nam si hoc nobis atque optimo cuique persuaserint,\nnon poterunt ipsi esse, id quod maxime cupiunt,\notiosi.\nStoicos autem, quos minime improbo, dimitto tamen\nnec eos iratos vereor, quoniam omnino irasci nesciunt;\natque hanc eis habeo gratiam, quod soli ex omnibus eloquentiam\nvirtutem ac sapientiam esse dixerunt. Sed nimirum\nest in his, quod ab hoc, quem instruimus oratore, valde\nabhorreat; vel quod omnis, qui sapientes non sint, servos,\nlatrones, hostis, insanos esse dicunt, neque tamen quemquam\nesse sapientem: valde autem est absurdum ei contionem\naut senatum aut ullum coetum hominum committere,\ncui nemo illorum, qui adsint, sanus, nemo civis, nemo\nliber esse videatur.\nAccedit quod orationis etiam genus\nhabent fortasse subtile et certe acutum, sed, ut in oratore,\nexile, inusitatum, abhorrens ab auribus vulgi, obscurum,\ninane, ieiunum, ac tamen eius modi, quo uti ad vulgus nullo\nmodo possit: alia enim et bona et mala videntur Stoicis et\nceteris civibus vel potius gentibus; alia vis honoris, ignominiae,\npraemi, supplici; vere an secus nihil ad hoc\ntempus; sed ea si sequamur, nullam umquam rem dicendo\nexpedire possimus.\nReliqui sunt Peripatetici et Academici;\nquamquam Academicorum nomen est unum, sententiae\nduae; nam Speusippus Platonis sororis filius et Xenocrates,\nqui Platonem audierat, et qui Xenocratem Polemo\net Crantor, nihil ab Aristotele, qui una audierat Platonem,\nmagno opere dissensit; copia fortasse et varietate dicendi\npares non fuerunt: Arcesilas primum, qui Polemonem\naudierat, ex variis Platonis libris sermonibusque Socraticis\nhoc maxime adripuit, nihil esse certi quod aut sensibus aut\nanimo percipi possit; quem ferunt eximio quodam usum\nlepore dicendi aspernatum esse omne animi sensusque\niudicium primumque instituisse—quamquam id fuit Socraticum\nmaxime—non quid ipse sentiret ostendere, sed contra\nid, quod quisque se sentire dixisset, disputare.\nHinc haec\nrecentior Academia manavit, in qua exstitit divina quadam\nceleritate ingeni dicendique copia Carneades; cuius ego\netsi multos auditores cognovi Athenis, tamen auctores\ncertissimos laudare possum et socerum meum Scaevolam,\nqui eum Romae audivit adulescens, et Q. Metellum L. F.\nfamiliarem meum, clarissimum virum, qui illum a se adulescente\nAthenis iam adfectum senectute multos dies auditum\nesse dicebat.\nHaec autem, ut ex Appennino fluminum, sic\nex communi sapientiae iugo sunt doctrinarum facta divortia,\nut philosophi tamquam in superum mare Ionium defluerent\nGraecum quoddam et portuosum, oratores autem in\ninferum hoc, Tuscum et barbarum, scopulosum atque infestum\nlaberentur, in quo etiam ipse Ulixes errasset.\nQua\nre, si hac eloquentia atque hoc oratore contenti sumus, qui\nsciat aut negare oportere, quod arguare, aut, si id non\npossis, tum ostendere, quod is fecerit, qui insimuletur, aut\nrecte factum aut alterius culpa aut iniuria aut ex lege aut\nnon contra legem aut imprudentia aut necessario, aut non eo\nnomine usurpandum, quo arguatur, aut non ita agi, ut\ndebuerit ac licuerit; et, si satis esse putatis ea, quae isti\nscriptores artis docent, discere, quae multo tamen ornatius,\nquam ab illis dicuntur, et uberius explicavit Antoniusâ€”sed,\nsi his contenti estis atque eis etiam, quae dici voluistis\na me, ex ingenti quodam oratorem immensoque campo in\nexiguum sane gyrum compellitis.\nSin veterem illum Periclem\naut hunc etiam, qui familiarior nobis propter scriptorum\nmultitudinem est, Demosthenem sequi vultis et si\nillam praeclaram et eximiam speciem oratoris perfecti et\npulcritudinem adamastis, aut vobis haec Carneadia aut illa\nAristotelia vis comprehendenda est.\nNamque, ut ante dixi,\nveteres illi usque ad Socratem omnem omnium rerum, quae\nad mores hominum, quae ad vitam, quae ad virtutem, quae\nad rem publicam pertinebant, cognitionem et scientiam cum\ndicendi ratione iungebant; postea dissociati, ut exposui,\na Socrate diserti a doctis et deinceps a Socraticis item\nomnibus philosophi eloquentiam despexerunt, oratores\nsapientiam, neque quicquam ex alterius parte tetigerunt,\nnisi quod illi ab his aut ab illis hi mutuarentur; ex quo\npromisce haurirent, si manere in pristina communione\nvoluissent.\nSed ut pontifices veteres propter sacrificiorum\nmultitudinem tris viros epulones esse voluerunt, cum essent\nipsi a Numa, ut etiam illud ludorum epulare sacrificium\nfacerent, instituti, sic Socratici a se causarum actores et a\ncommuni philosophiae nomine separaverunt, cum veteres\ndicendi et intellegendi mirificam societatem esse voluissent.\nQuae cum ita sint, paululum equidem de me deprecabor et\npetam a vobis, ut ea, quae dicam, non de memet ipso, sed\nde oratore dicere putetis. Ego enim sum is, qui cum\nsummo studio patris in pueritia doctus essem et in forum\ningeni tantum, quantum ipse sentio, non tantum, quantum\nipse forsitan vobis videar, detulissem, non possim dicere\nme haec, quae nunc complector, perinde, ut dicam discenda\nesse, didicisse; quippe qui omnium maturrime ad publicas\ncausas accesserim annosque natus unum et viginti nobilissimum\nhominem et eloquentissimum in iudicium vocarim;\ncui disciplina fuerit forum, magister usus et leges et instituta\npopuli Romani mosque maiorum.\nPaulum sitiens istarum\nartium, de quibus loquor, gustavi, quaestor in Asia cum\nessem, aequalem fere meum ex Academia rhetorem nactus,\nMetrodorum illum, de cuius memoria commemoravit Antonius;\net inde decedens Athenis, ubi ego diutius essem\nmoratus, nisi Atheniensibus, quod mysteria non referrent,\nad quae biduo serius veneram, suscensuissem; qua re hoc,\nquod complector tantam scientiam vimque doctrinae, non\nmodo non pro me, sed contra me est potius—non enim\nquid ego, sed quid orator possit disputo—atque hos omnis,\nqui artis rhetoricas exponunt, perridiculos; scribunt enim\nde litium genere et de principiis et de narrationibus;\nilla\nvis autem eloquentiae tanta est, ut omnium rerum, virtutum,\nofficiorum omnisque naturae, quae mores hominum, quae\nanimos, quae vitam continet, originem, vim mutationesque\nteneat, eadem mores, leges, iura describat, rem publicam\nregat, omniaque, ad quamcumque rem pertineant, ornate\ncopioseque dicat.\nIn quo genere nos quidem versamur\ntantum quantum possumus, quantum ingenio, quantum\nmediocri doctrina, quantum usu valemus; neque tamen\nistis, qui in una philosophia quasi tabernaculum vitae suae\nconlocarunt, multum sane in disputatione concedimus.\nQuid enim meus familiaris C. Velleius adferre potest, quam\nob rem voluptas sit summum bonum, quod ego non\ncopiosius possim vel tutari, si velim, vel refellere ex illis\nlocis, quos exposuit Antonius, hac dicendi exercitatione, in\nqua Velleius est rudis, unus quisque nostrum versatus?\nQuid est, quod aut Sex. Pompeius aut duo Balbi aut meus\namicus, qui cum Panaetio vixit, M. Vigellius de virtute\nhominum Stoici possint dicere, qua in disputatione ego his\ndebeam aut vestrum quisquam concedere?\nNon est enim\nphilosophia similis artium reliquarum: nam quid faciet in\ngeometria qui non didicerit? quid in musicis? Aut taceat\noportebit aut ne sanus quidem iudicetur. Haec vero, quae\nsunt in philosophia, ingeniis eruuntur ad id, quod in quoque\nveri simile est, eliciendum acutis atque acribus eaque exercitata\noratione poliuntur. Hic noster vulgaris orator, si\nminus erit doctus, at tamen in dicendo exercitatus, hac ipsa\nexercitatione communi istos quidem nostros verberabit\nneque se ab eis contemni ac despici sinet;\nsin aliquis\nexstiterit aliquando, qui Aristotelio more de omnibus rebus\nin utramque partem possit dicere et in omni causa duas\ncontrarias orationes, praeceptis illius cognitis, explicare aut\nhoc Arcesilae modo et Carneadi contra omne, quod propositum\nsit, disserat, quique ad eam rationem adiungat hunc\nrhetoricum usum moremque exercitationemque dicendi,\nis sit verus, is perfectus, is solus orator. Nam neque sine\nforensibus nervis satis vehemens et gravis nec sine varietate\ndoctrinae satis politus et sapiens esse orator potest.\nQua\nre Coracem istum veterem patiamur nos quidem pullos suos\nexcludere in nido, qui evolent clamatores odiosi ac molesti,\nPamphilumque nescio quem sinamus in infulis tantam rem\ntamquam puerilis delicias aliquas depingere; nosque ipsi\nhac tam exigua disputatione hesterni et hodierni diei\ntotum oratoris munus explicemus, dum modo illa res tanta\nsit, ut omnibus philosophorum libris, quos nemo oratorum\nistorum umquam attigit, comprehensa esse videatur.'\nTum Catulus 'haudquaquam hercule' inquit 'Crasse,\nmirandum est esse in te tantam dicendi vel vim vel suavitatem\nvel copiam; quem quidem antea natura rebar ita\ndicere, ut mihi non solum orator summus, sed etiam sapientissimus\nhomo viderere; nunc intellego illa te semper etiam\npotiora duxisse, quae ad sapientiam spectarent, atque ex his\nhanc dicendi copiam fluxisse. Sed tamen cum omnis gradus\naetatis recordor tuae cumque vitam tuam ac studia considero,\nneque, quo tempore ista didiceris, video, nec magno\nopere te istis studiis, hominibus, libris intellego deditum.\nNeque tamen possum statuere, utrum magis mirer te illa,\nquae mihi persuades maxima esse adiumenta, potuisse in\ntantis tuis occupationibus perdiscere, an, si non potueris,\nposse isto modo dicere.'\nHic Crassus 'hoc tibi' inquit\n'Catule, primum persuadeas velim, me non multo secus\nfacere, cum de oratore disputem, ac facerem, si esset mihi\nde histrione dicendum. Negarem enim posse eum satis\nfacere in gestu, nisi palaestram, nisi saltare didicisset;\nneque, ea cum dicerem, me esse histrionem necesse esset,\nsed fortasse non stultum alieni artifici existimatorem.\nSimiliter nunc de oratore vestro impulsu loquor, summo\nscilicet; semper enim, quacumque de arte aut facultate\nquaeritur, de absoluta et perfecta quaeri solet. Qua re si\niam me vultis esse oratorem, si etiam sat bonum, si bonum\ndenique, non repugnabo; quid enim nunc sim ineptus?\nIta me existimari scio: quod si ita est, summus tamen certe\nnon sum; neque enim apud homines res est ulla difficilior\nneque maior neque quae plura adiumenta doctrinae desideret.\nAc tamen, quoniam de oratore nobis disputandum\nest, de summo oratore dicam necesse est; vis enim et\nnatura rei, nisi perfecta ante oculos ponitur, qualis et quanta\nsit intellegi non potest. Me autem, Catule, fateor neque\nhodie in istis libris et cum istis hominibus vivere nec vero,\nid quod tu recte commeministi, ullum umquam habuisse\nsepositum tempus ad discendum ac tantum tribuisse doctrinae\ntemporis, quantum mihi puerilis aetas, forenses feriae\nconcesserint.\nAc, si quaeris, Catule, de doctrina ista quid\nego sentiam, non tantum ingenioso homini et ei, qui forum,\nqui curiam, qui causas, qui rem publicam spectet, opus esse\narbitror temporis, quantum sibi ei sumpserunt, quos discentis\nvita defecit: omnes enim artes aliter ab eis tractantur,\nqui eas ad usum transferunt, aliter ab eis, qui\nipsarum artium tractatu delectati nihil in vita sunt aliud\nacturi. Magister hic Samnitium summa iam senectute est\net cotidie commentatur, nihil enim curat aliud: at Q. Velocius\npuer addidicerat, sed quod erat aptus ad illud totumque\ncognorat, fuit, ut est apud Lucilium,\nquamvis bonus ipseSamnis in ludo ac rudibus cuivis satis asper;\nsed plus operae foro tribuebat, amicis, rei familiari. Valerius\ncotidie cantabat; erat enim scaenicus: quid faceret aliud?\nAt Numerius Furius, noster familiaris, cum est commodum,\ncantat; est enim paterfamilias, est eques Romanus; puer\ndidicit quod discendum fuit. Eadem ratio est harum\nartium maximarum; dies et noctis virum summa virtute\net prudentia videbamus, philosopho cum operam daret,\nQ. Tuberonem; at eius avunculum vix intellegeres id agere,\ncum ageret tamen, Africanum. Ista discuntur facile, si et\ntantum sumas, quantum opus sit, et habeas qui docere\nfideliter possit et scias etiam ipse discere, sed si tota vita\nnihil velis aliud agere, ipsa tractatio et quaestio cotidie ex\nse gignit aliquid, quod cum desidiosa delectatione vestiges.\nIta fit, ut agitatio rerum sit infinita, cognitio facilis, si usus\ndoctrinam confirmet, mediocris opera tribuatur, memoria\nstudiumque permaneat. Libet autem semper discere; ut si\nvelim ego talis optime ludere aut pilae studio tenear, etiam\nfortasse, si adsequi non possim; at alii, quia praeclare\nfaciunt, vehementius, quam causa postulat, delectantur, ut\nTitius pila, Brulla talis.\nQua re nihil est quod quisquam\nmagnitudinem artium ex eo, quod senes discunt, pertimescat,\nnamque aut senes ad eas accesserunt aut usque\nad senectutem in studiis detinentur aut sunt tardissimi; res\nquidem se mea sententia sic habet, ut, nisi quod quisque\ncito potuerit, numquam omnino possit perdiscere.'\n'Iam,\niam,' inquit Catulus 'intellego, Crasse, quid dicas; et hercule\nadsentior; satis video tibi homini ad perdiscendum\nacerrimo ad ea cognoscenda, quae dicis, fuisse temporis.'\n'Pergisne' inquit Crassus 'me, quae dicam, de me, non de\nre putare dicere? Sed iam, si placet, ad instituta redeamus.'\n'Mihi vero' Catulus inquit 'placet.'\nTum Crassus 'quorsum igitur haec spectat' inquit 'tam\nlonga et tam alte repetita oratio? Hae duae partes, quae\nmihi supersunt, inlustrandae orationis ac totius eloquentiae\ncumulandae, quarum altera dici postulat ornate, altera apte,\nhanc habent vim, ut sit quam maxime iucunda, quam\nmaxime in sensus eorum, qui audiunt, influat et quam\nplurimis sit rebus instructa;\ninstrumentum autem hoc\nforense, litigiosum, acre, tractum ex vulgi opinionibus\nexiguum saneque mendicum est; illud rursus ipsum, quod\ntradunt isti, qui profitentur se dicendi magistros, non\nmultum est maius quam illud vulgare ac forense: apparatu\nnobis opus est et rebus exquisitis, undique conlectis, arcessitis,\ncomportatis, ut tibi, Caesar, faciendum est ad annum;\nut ego in aedilitate laboravi, quod cotidianis et vernaculis\nrebus satis facere me posse huic populo non putabam.\nVerborum eligendorum et conlocandorum et concludendorum\nfacilis est vel ratio vel sine ratione ipsa exercitatio;\nrerum est silva magna, quam cum Graeci iam non tenerent\nob eamque causam iuventus nostra dedisceret paene discendo,\netiam Latini, si dis placet, hoc biennio magistri\ndicendi exstiterunt; quos ego censor edicto meo sustuleram,\nnon quo, ut nescio quos dicere aiebant, acui ingenia\nadulescentium nollem, sed contra ingenia obtundi nolui,\nconroborari impudentiam.\nNam apud Graecos, cuicuimodi\nessent, videbam tamen esse praeter hanc exercitationem\nlinguae doctrinam aliquam et humanitate dignam scientiam,\nhos vero novos magistros nihil intellegebam posse docere,\nnisi ut auderent; quod etiam cum bonis rebus coniunctum\nper se ipsum est magno opere fugiendum: hoc cum unum\ntraderetur et cum impudentiae ludus esset, putavi esse\ncensoris, ne longius id serperet, providere.\nQuamquam\nnon haec ita statuo atque decerno, ut desperem Latine\nea, de quibus disputavimus, tradi ac perpoliri posse, patitur\nenim et lingua nostra et natura rerum veterem illam excellentemque\nprudentiam Graecorum ad nostrum usum\nmoremque transferri, sed hominibus opus est eruditis, qui\nadhuc in hoc quidem genere nostri nulli fuerunt; sin\nquando exstiterint, etiam Graecis erunt anteponendi.\nOrnatur igitur oratio genere primum et quasi colore\nquodam et suco suo; nam ut gravis, ut suavis, ut erudita\nsit, ut liberalis, ut admirabilis, ut polita, ut sensus, ut doloris\nhabeat quantum opus sit, non est singulorum articulorum;\nin toto spectantur haec corpore. Ut porro conspersa sit\nquasi verborum sententiarumque floribus, id non debet\nesse fusum aequabiliter per omnem orationem, sed ita\ndistinctum, ut sint quasi in ornatu disposita quaedam\ninsignia et lumina.\nGenus igitur dicendi est eligendum,\nquod maxime teneat eos, qui audiant, et quod non solum\ndelectet, sed etiam sine satietate delectet; non enim a me\niam exspectari puto, ut moneam, ut caveatis, ne exilis, ne\ninculta sit vestra oratio, ne vulgaris, ne obsoleta; aliud\nquiddam maius et ingenia me hortantur vestra et aetates.\nDifficile enim dictu est, quaenam causa sit, cur ea, quae\nmaxime sensus nostros impellunt voluptate et specie prima\nacerrime commovent, ab eis celerrime fastidio quodam et\nsatietate abalienemur. Quanto colorum pulcritudine et\nvarietate floridiora sunt in picturis novis pleraque quam\nin veteribus! Quae tamen, etiam si primo aspectu nos\nceperunt, diutius non delectant; cum eidem nos in antiquis\ntabulis illo ipso horrido obsoletoque teneamur. Quanto\nmolliores sunt et delicatiores in cantu flexiones et falsae\nvoculae quam certae et severae! Quibus tamen non modo\nausteri, sed, si saepius fiunt, multitudo ipsa reclamat.\nLicet\nhoc videre in reliquis sensibus, unguentis minus diu nos\ndelectari summa et acerrima suavitate conditis quam his\nmoderatis, et magis laudari quod terram quam quod crocum\nolere videatur; in ipso tactu esse modum et mollitudinis\net levitatis. Quin etiam gustatus, qui est sensus\nex omnibus maxime voluptarius quique dulcitudine praeter\nceteros sensus commovetur, quam cito id, quod valde dulce\nest, aspernatur ac respuit! Quis potione uti aut cibo dulci\ndiutius potest? cum utroque in genere ea, quae leviter\nsensum voluptate moveant, facillime fugiant satietatem.\nSic omnibus in rebus voluptatibus maximis fastidium finitimum\nest; quo hoc minus in oratione miremur in qua vel\nex poetis vel oratoribus possumus iudicare concinnam, distinctam,\nornatam, festivam, sine intermissione, sine reprehensione,\nsine varietate, quamvis claris sit coloribus picta\nvel poesis vel oratio, non posse in delectatione esse diuturna.\nAtque eo citius in oratoris aut in poetae cincinnis ac fuco\noffenditur, quod sensus in nimia voluptate natura, non\nmente satiantur; in scriptis et in dictis non aurium solum,\nsed animi iudicio etiam magis infucata vitia noscuntur.\nQua re \"bene et praeclare\" quamvis nobis saepe dicatur;\n\"belle et festive\" nimium saepe nolo; quamquam illa ipsa\nexclamatio \"non potest melius\" sit velim crebra; sed habeat\ntamen illa in dicendo admiratio ac summa laus umbram\naliquam et recessum, quo magis id, quod erit inluminatum,\nexstare atque eminere videatur.\nNumquam agit hunc\nversum Roscius eo gestu, quo potest:\nnam sapiens virtuti honorem praemium, haud praedam petit:\nsed abicit prorsus, ut in proximo:set quid video? Ferro saeptus possidet sedis sacras,\nincidat, aspiciat, admiretur, stupescat. Quid, ille alterquid petam praesidi?\nquam leniter, quam remisse, quam non actuose! instat enim\no pater, o patria, o Priami domus!\nin quo tanta commoveri actio non posset, si esset consumpta\nsuperiore motu et exhausta. Neque id actores\nprius viderunt quam ipsi poetae, quam denique illi etiam,\nqui fecerunt modos, a quibus utrisque summittitur aliquid,\ndeinde augetur, extenuatur, inflatur, variatur, distinguitur.\nIta sit nobis igitur ornatus et suavis orator—nec tamen\npotest aliter esse—ut suavitatem habeat austeram et solidam,\nnon dulcem atque decoctam. Nam ipsa ad ornandum\npraecepta, quae dantur, eius modi sunt, ut ea quivis vel\nvitiosissimus orator explicare possit; qua re, ut ante dixi,\nprimum silva rerum ac sententiarum comparanda est, qua\nde parte dixit Antonius; haec formanda filo ipso et genere\norationis, inluminanda verbis, varianda sententiis.\nSumma autem laus eloquentiae est amplificare rem ornando,\nquod valet non solum ad augendum aliquid et tollendum\naltius dicendo, sed etiam ad extenuandum atque abiciendum.\nId desideratur omnibus eis in locis, quos ad fidem\norationis faciendam adhiberi dixit Antonius, vel cum explanamus\naliquid vel cum conciliamus animos vel cum concitamus,\nsed in hoc, quod postremum dixi, amplificatio potest\nplurimum, eaque una laus oratoris est et propria maxime.\nEtiam maior est illa exercitatio quam extremo sermone\ninstruxit Antonius, primo reiciebat, laudandi et vituperandi;\nnihil est enim ad exaggerandam et amplificandam orationem\naccommodatius, quam utrumque horum cumulatissime\nfacere posse.\nConsequentur etiam illi loci, qui quamquam\nproprii causarum et inhaerentes in earum nervis esse debent,\ntamen quia de universa re tractari solent, communes a\nveteribus nominati sunt; quorum partim habent vitiorum\net peccatorum acrem quandam cum amplificatione incusationem\naut querelam, contra quam dici nihil solet nec\npotest, ut in depeculatorem, in proditorem, in parricidam;\nquibus uti confirmatis criminibus oportet, aliter enim ieiuni\nsunt atque inanes;\nalii autem habent deprecationem aut\nmiserationem; alii vero ancipitis disputationes, in quibus\nde universo genere in utramque partem disseri copiose\nlicet. Quae exercitatio nunc propria duarum philosophiarum,\nde quibus ante dixi, putatur, apud antiquos erat\neorum, a quibus omnis de rebus forensibus dicendi ratio\net copia petebatur; de virtute enim, de officio, de aequo\net bono, de dignitate, utilitate, honore, ignominia, praemio,\npoena similibusque de rebus in utramque partem dicendi\netiam nos et vim et artem habere debemus.\nSed quoniam de\nnostra possessione depulsi in parvo et eo litigioso praediolo\nrelicti sumus et aliorum patroni nostra tenere tuerique non\npotuimus, ab eis, quod indignissimum est, qui in nostrum\npatrimonium inruperunt, quod opus est nobis mutuemur.\nDicunt igitur nunc quidem illi, qui ex particula parva\nurbis ac loci nomen habent et Peripatetici philosophi\naut Academici nominantur, olim autem propter eximiam\nrerum maximarum scientiam a Graecis politici philosophi\nappellati universarum rerum publicarum nomine vocabantur,\nomnem civilem orationem in horum alterutro\ngenere versari: aut de finita controversia certis temporibus\nac reis; hoc modo: placeatne a Karthaginiensibus captivos\nnostros redditis suis recuperari? aut infinite de universo\ngenere quaerentis: quid omnino de captivo statuendum ac\nsentiendum sit? Atque horum superius illud genus causam\naut controversiam appellant eamque tribus, lite aut deliberatione\naut laudatione, definiunt; haec autem altera quaestio\ninfinita et quasi proposita consultatio nominatur.\nAtque\nhactenus loquantur etiam hac in instituendo divisione\nutuntur, sed ita, non ut iure aut iudicio, vi denique recuperare\namissam possessionem, sed ut iure civili surculo\ndefringendo usurpare videantur. Nam illud alterum genus,\nquod est temporibus, locis, reis definitum, obtinent, atque\nid ipsum lacinia—nunc enim apud Philonem, quem in\nAcademia maxime vigere audio, etiam harum iam causarum\ncognitio exercitatioque celebratur—alterum vero tantum\nmodo in prima arte tradenda nominant et oratoris esse\ndicunt; sed neque vim neque naturam eius nec partis nec\ngenera proponunt, ut praeteriri omnino fuerit satius quam\nattactum deseri; nunc enim inopia reticere intelleguntur,\ntum iudicio viderentur.\nOmnis igitur res eandem habet\nnaturam ambigendi, de qua quaeri et disceptari potest,\nsive in infinitis consultationibus disceptatur sive in eis\ncausis, quae in civitate et forensi disceptatione versantur;\nneque est ulla, quae non aut ad cognoscendi aut ad agendi\nvim rationemque referatur;\nnam aut ipsa cognitio rei\nscientiaque perquiritur, ut virtus suamne propter dignitatem\nan propter fructum aliquem expetatur; aut agendi consilium\nexquiritur, ut sitne sapienti capessenda res publica.\nCognitionis\nautem tres modi, coniectura, definitio et, ut ita dicam,\nconsecutio: nam quid in re sit, coniectura quaeritur, ut\nillud, sitne in humano genere sapientia, quam autem vim\nquaeque res habeat, definitio explicat, ut si quaeratur, quid\nsit sapientia; consecutio autem tractatur, cum quid quamque\nrem sequatur, anquiritur, ut illud, sitne aliquando\nmentiri boni viri.\nRedeunt rursus ad coniecturam eamque\nin quattuor genera dispertiunt; nam aut quid sit quaeritur,\nhoc modo: naturane sit ius inter homines an in opinionibus;\naut, quae sit origo cuiusque rei, ut quod sit initium legum\naut rerum publicarum; aut causa et ratio, ut si quaeratur,\ncur doctissimi homines de maximis rebus dissentiant; aut\nde immutatione, ut, si disputetur, num interire virtus in\nhomine aut num in vitium possit convertere.\nDefinitionis\nautem sunt disceptationes aut, cum quaeritur, quid in communi\nmente quasi impressum sit, ut si disseratur, idne sit\nius, quod maximae parti sit utile; aut, cum quid cuiusque\nsit proprium exquiritur, ut ornate dicere propriumne sit\noratoris an id etiam aliquis praeterea facere possit, aut,\ncum res distribuitur in partis, ut si quaeratur, quot sint\ngenera rerum expetendarum, ut sintne tria, corporis, animi\nexternarumque rerum, aut, cum, quae forma et quasi\nnaturalis nota cuiusque sit, describitur, ut si quaeratur\navari species, seditiosi, gloriosi.\nConsecutionis autem duo\nprima quaestionum genera ponuntur; nam aut simplex\nest disceptatio, ut si disseratur, expetendane sit gloria,\naut ex comparatione, laus an divitiae magis expetendae\nsint; simplicium autem sunt tres modi: de expetendis\nfugiendisve rebus, ut expetendine honores sint, num\nfugienda paupertas; de aequo aut iniquo, ut aequumne\nsit ulcisci iniurias etiam propinquorum; de honesto aut\nturpi, ut hoc, sitne honestum gloriae causa mortem obire.\nComparationis autem duo sunt modi: unus, cum idemne\nsit an aliquid intersit quaeritur; ut metuere et vereri, ut\nrex et tyrannus, ut adsentator et amicus; alter, cum quid\npraestet aliud alii quaeritur, ut illud, optimine cuiusque\nsapientes an populari laude ducantur. Atque eae quidem\ndisceptationes, quae ad cognitionem referuntur, sic fere\na doctissimis hominibus describuntur.\nQuae vero referuntur\nad agendum, aut in offici disceptatione versantur, quo in\ngenere quid rectum faciendumque sit quaeritur, cui loco\nomnis virtutum et vitiorum est silva subiecta, aut in\nanimorum aliqua permotione aut gignenda aut sedanda\ntollendave tractantur. Huic generi subiectae sunt cohortationes,\nobiurgationes, consolationes, miserationes omnisque\nad omnem animi motum et impulsio et, si ita res feret,\nmitigatio.\nExplicatis igitur his generibus ac modis disceptationum\nomnium nihil sane ad rem pertinet, si qua\nin re discrepavit ab Antoni divisione nostra partitio: eadem\nsunt membra in utriusque disputatione, sed paulo secus\na me atque ab illo partita ac tributa. Nunc ad reliqua\nprogrediar meque ad meum munus pensumque revocabo.\nNam ex illis locis, quos exposuit Antonius, omnia sunt\nad quaeque genera quaestionum argumenta sumenda; sed\naliis generibus alii loci magis erunt apti; de quo non tam\nquia longum est quam quia perspicuum est, dici nihil est\nnecesse.\nOrnatissimae sunt igitur orationes eae, quae\nlatissime vagantur et a privata et a singulari controversia\nse ad universi generis vim explicandam conferunt et convertunt,\nut ei, qui audiant, natura et genere et universa re\ncognita de singulis reis et criminibus et litibus statuere\npossint.\nHanc ad consuetudinem exercitationis vos,\nadulescentes, est cohortatus Antonius atque a minutis\nangustisque concertationibus ad omnem vim varietatemque\nvos disserendi traducendos putavit; qua re non est paucorum\nlibellorum hoc munus, ut ei, qui scripserunt de\ndicendi ratione, arbitrantur, neque Tusculani atque huius\nambulationis antemeridianae aut nostrae posmeridianae\nsessionis; non enim solum acuenda nobis neque procudenda\nlingua est, sed onerandum complendumque pectus\nmaximarum rerum et plurimarum suavitate, copia, varietate.\nNostra est enim—si modo nos oratores, si in civium disceptationibus,\nsi in periculis, si in deliberationibus publicis\nadhibendi auctores et principes sumus—nostra est, inquam,\nomnis ista prudentiae doctrinaeque possessio, in quam\nhomines quasi caducam atque vacuam abundantes otio,\nnobis occupatis, involaverunt atque etiam aut inridentes\noratorem, ut ille in Gorgia Socrates, cavillantur aut aliquid\nde oratoris arte paucis praecipiunt libellis eosque rhetoricos\ninscribunt, quasi non illa sint propria rhetorum, quae ab\neisdem de iustitia, de officio, de civitatibus instituendis\net regendis, de omni vivendi denique etiam de naturae\nratione dicuntur.\nQuae quoniam iam aliunde non possumus,\nsumenda sunt nobis ab eis ipsis, a quibus expilati\nsumus; dum modo illa ad hanc civilem scientiam, quo\npertinent et quam intuentur, transferamus, neque, ut ante\ndixi, omnem teramus in his discendis rebus aetatem; sed\ncum fontis viderimus, quos nisi qui celeriter cognorit, numquam\ncognoscet omnino, tum, quotienscumque opus erit,\nex eis tantum, quantum res petet, hauriemus;\nnam neque\ntam est acris acies in naturis hominum et ingeniis, ut res\ntantas quisquam nisi monstratas possit videre, neque tanta\ntamen in rebus obscuritas, ut eas non penitus acri vir\ningenio cernat, si modo aspexerit. In hoc igitur tanto tam\nimmensoque campo cum liceat oratori vagari libere atque\nubicumque constiterit, consistere in suo, facile suppeditat\nomnis apparatus ornatusque dicendi;\nrerum enim copia\nverborum copiam gignit; et, si est honestas in rebus ipsis,\nde quibus dicitur, exsistit ex re naturalis quidam splendor\nin verbis. Sit modo is, qui dicet aut scribet, institutus\nliberaliter educatione doctrinaque puerili et flagret studio\net a natura adiuvetur et in universorum generum infinitis\ndisceptationibus exercitatus ornatissimos scriptores oratoresque\nad cognoscendum imitandumque delegerit, ne\nille haud sane, quem ad modum verba struat et inluminet,\na magistris istis requiret; ita facile in rerum abundantia\nad orationis ornamenta sine duce natura ipsa, si modo est\nexercitata, delabitur.'\nHic Catulus 'di immortales,' inquit 'quantam rerum\nvarietatem, quantam vim, quantam copiam, Crasse, complexus\nes quantisque ex angustiis oratorem educere ausus\nes et in maiorum suorum regno conlocare! Namque illos\nveteres doctores auctoresque dicendi nullum genus disputationis\na se alienum putasse accepimus semperque esse in\nomni orationis ratione versatos;\nex quibus Elius Hippias,\ncum Olympiam venisset maxima illa quinquennali celebritate\nludorum, gloriatus est cuncta paene audiente Graecia\nnihil esse ulla in arte rerum omnium quod ipse nesciret;\nnec solum has artis, quibus liberales doctrinae atque ingenuae\ncontinerentur, geometriam, musicam, litterarum cognitionem\net poetarum atque illa, quae de naturis rerum, quae\nde hominum moribus, quae de rebus publicis dicerentur,\nse tenere sed anulum, quem haberet, pallium, quo amictus,\nsoccos, quibus indutus esset, se sua manu confecisse.\nScilicet nimis hic quidem est progressus, sed ex eo ipso est\nconiectura facilis, quantum sibi illi oratores de praeclarissimis\nartibus appetierint, qui ne sordidiores quidem repudiarint.\nQuid de Prodico Cio, de Thrasymacho\nCalchedonio, de Protagora Abderita loquar? quorum\nunus quisque plurimum ut temporibus illis etiam de\nnatura rerum et disseruit et scripsit.\nIpse ille Leontinus\nGorgias, quo patrono, ut Plato voluit, philosopho succubuit\norator, qui aut non est victus umquam a Socrate neque\nsermo ille Platonis verus est; aut, si est victus, eloquentior\nvidelicet fuit et disertior Socrates et, ut tu appellas, copiosior\net melior oratorâ€”sed hic in illo ipso Platonis libro de\nomni re, quaecumque in disceptationem quaestionemque\nvocetur, se copiosissime dicturum esse profitetur; isque\nprinceps ex omnibus ausus est in conventu poscere qua de\nre quisque vellet audire; cui tantus honos habitus est\na Graecia, soli ut ex omnibus Delphis non inaurata statua,\nsed aurea statueretur.\nSed hi, quos nominavi, multique\npraeterea summique dicendi doctores uno tempore fuerunt;\nex quibus intellegi potest ita se rem habere, ut tu, Crasse,\ndicis, oratorisque nomen apud antiquos in Graecia maiore\nquadam vel copia vel gloria floruisse.\nQuo quidem magis\ndubito tibine plus laudis an Graecis vituperationis statuam\nesse tribuendum: cum tu in alia lingua ac moribus natus\noccupatissima in civitate vel privatorum negotiis paene\nomnibus vel orbis terrae procuratione ac summi imperi\ngubernatione destrictus tantam vim rerum cognitionemque\ncomprehenderis eamque omnem cum eius, qui consilio et\noratione in civitate valeat, scientia atque exercitatione\nsociaris; illi nati in litteris ardentesque his studiis, otio\nvero diffluentes, non modo nihil acquisierint, sed ne\nrelictum quidem et traditum et suum conservarint.'\nTum\nCrassus 'non in hac' inquit 'una, Catule, re, sed in aliis\netiam compluribus distributione partium ac separatione\nmagnitudines sunt artium deminutae. An tu existimas,\ncum esset Hippocrates ille Cous, fuisse tum alios medicos,\nqui morbis, alios, qui vulneribus, alios, qui oculis mederentur?\nNum geometriam Euclide aut Archimede, num\nmusicam Damone aut Aristoxeno, num ipsas litteras\nAristophane aut Callimacho tractante tam discerptas\nfuisse, ut nemo genus universum complecteretur atque ut\nalius aliam sibi partem in qua elaboraret seponeret?\nEquidem\nsaepe hoc audivi de patre et de socero meo, nostros\nquoque homines, qui excellere sapientiae gloria vellent,\nomnia, quae quidem tum haec civitas nosset, solitos esse\ncomplecti. Meminerant illi Sex. Aelium; M'. vero\nManilium nos etiam vidimus transverso ambulantem foro;\nquod erat insigne eum, qui id faceret, facere civibus suis\nomnibus consili sui copiam; ad quos olim et ita ambulantis\net in solio sedentis domi sic adibatur, non solum ut de iure\ncivili ad eos, verum etiam de filia conlocanda, de fundo\nemendo, de agro colendo, de omni denique aut officio aut\nnegotio referretur.\nHaec fuit P. Crassi illius veteris, haec\nTi. Coruncani, haec proavi generi mei Scipionis prudentissimi\nhominis sapientia, qui omnes pontifices maximi\nfuerunt, ut ad eos de omnibus divinis atque humanis rebus\nreferretur; eidemque in senatu et apud populum et in\ncausis amicorum et domi et militiae consilium suum\nfidemque praestabant.\nQuid enim M. Catoni praeter\nhanc politissimam doctrinam transmarinam atque adventiciam\ndefuit? Num, quia ius civile didicerat, causas non\ndicebat? aut quia poterat dicere, iuris scientiam neglegebat?\nUtroque in genere et elaboravit et praestitit. Num\npropter hanc ex privatorum negotiis conlectam gratiam\ntardior in re publica capessenda fuit? Nemo apud populum\nfortior, nemo melior senator; et idem facile optimus imperator;\ndenique nihil in hac civitate temporibus illis sciri\ndiscive potuit, quod ille non cum investigarit et scierit tum\netiam conscripserit.\nNunc contra plerique ad honores\nadipiscendos et ad rem publicam gerendam nudi veniunt\natque inermes, nulla cognitione rerum, nulla scientia ornati.\nSin aliquis excellit unus e multis, effert se, si unum aliquid\nadfert, aut bellicam virtutem aut usum aliquem militarem;\nquae sane nunc quidem obsoleverunt; aut iuris scientiam,\nne eius quidem universi; nam pontificium, quod est coniunctum,\nnemo discit; aut eloquentiam, quam in clamore\net in verborum cursu positam putant; omnium vero bonarum\nartium, denique virtutum ipsarum societatem cognationemque\nnon norunt.\nSed ut ad Graecos referam orationem,\nquibus carere hoc quidem in sermonis genere non possumus\n—nam ut virtutis a nostris, sic doctrinae sunt ab illis exempla\npetenda—septem fuisse dicuntur uno tempore, qui\nsapientes et haberentur et vocarentur: hi omnes praeter\nMilesium Thalen civitatibus suis praefuerunt. Quis doctior\neisdem temporibus illis aut cuius eloquentia litteris instructior\nfuisse traditur quam Pisistrati? qui primus Homeri\nlibros confusos antea sic disposuisse dicitur, ut nunc habemus.\nNon fuit ille quidem civibus suis utilis, sed ita\neloquentia floruit, ut litteris doctrinaque praestaret.\nQuid\nPericles? de cuius vi dicendi sic accepimus, ut, cum contra\nvoluntatem Atheniensium loqueretur pro salute patriae\nseverius, tamen id ipsum, quod ille contra popularis homines\ndiceret, populare omnibus et iucundum videretur; cuius in\nlabris veteres comici, etiam cum illi male dicerent (quod\ntum Athenis fieri licebat), leporem habitasse dixerunt tantamque\nin eodem vim fuisse, ut in eorum mentibus, qui\naudissent, quasi aculeos quosdam relinqueret. At hunc non\ndeclamator aliqui ad clepsydram latrare docuerat, sed, ut\naccepimus, Clazomenius ille Anaxagoras vir summus in\nmaximarum rerum scientia: itaque hic doctrina, consilio,\neloquentia excellens quadraginta annis praefuit Athenis et\nurbanis eodem tempore et bellicis rebus.\nQuid Critias?\nquid Alcibiades? civitatibus quidem suis non boni, sed\ncerte docti atque eloquentes, nonne Socraticis erant disputationibus\neruditi? Quis Dionem Syracosium doctrinis\nomnibus expolivit? Non Plato? Atque eum idem ille\nnon linguae solum, verum etiam animi ac virtutis magister\nad liberandam patriam impulit, instruxit, armavit. Aliisne\nigitur artibus hunc Dionem instituit Plato, aliis Isocrates\nclarissimum virum Timotheum Cononis praestantissimi\nimperatoris filium, summum ipsum imperatorem hominemque\ndoctissimum? aut aliis Pythagorius ille Lysis\nThebanum Epaminondam, haud scio an summum virum\nunum omnis Graeciae? aut Xenophon Agesilaum? aut\nPhilolaus Archytam Tarentinum? aut ipse Pythagoras totam\nillam veterem Italiae Graeciam, quae quondam magna vocitata\nest?\nEquidem non arbitror; sic enim video, unam\nquandam omnium rerum, quae essent homine erudito dignae\natque eo, qui in re publica vellet excellere, fuisse doctrinam;\nquam qui accepissent, si eidem ingenio ad pronuntiandum\nvaluissent et se ad dicendum quoque non repugnante natura\ndedissent, eloquentia praestitisse.\nItaque ipse Aristoteles\ncum florere Isocratem nobilitate discipulorum videret, quod\nipse suas disputationes a causis forensibus et civilibus ad\ninanem sermonis elegantiam transtulisset, mutavit repente\ntotam formam prope disciplinae suae versumque quendam\nPhiloctetae paulo secus dixit: ille enim turpe sibi ait esse\ntacere, cum barbaros, hic autem, cum Isocratem pateretur\ndicere; itaque ornavit et inlustravit doctrinam illam omnem\nrerumque cognitionem cum orationis exercitatione coniunxit.\nNeque vero hoc fugit sapientissimum regem\nPhilippum, qui hunc Alexandro filio doctorem accierit,\na quo eodem ille et agendi acciperet praecepta et eloquendi.\nNunc sive qui volet, eum philosophum, qui copiam nobis\nrerum orationisque tradat, per me appellet oratorem licet;\nsive hunc oratorem, quem ego dico sapientiam iunctam\nhabere eloquentiae, philosophum appellare malet, non\nimpediam; dum modo hoc constet, neque infantiam eius,\nqui rem norit, sed eam explicare dicendo non queat, neque\ninscientiam illius, cui res non suppetat, verba non desint,\nesse laudandam; quorum si alterum sit optandum, malim\nequidem indisertam prudentiam quam stultitiam loquacem;\nsin quaerimus quid unum excellat ex omnibus, docto oratori\npalma danda est;\nquem si patiuntur eundem esse philosophum,\nsublata controversia est; sin eos diiungent, hoc\nerunt inferiores, quod in oratore perfecto inest illorum\nomnis scientia, in philosophorum autem cognitione non\ncontinuo inest eloquentia; quae quamvis contemnatur ab\neis, necesse est tamen aliquem cumulum illorum artibus\nadferre videatur.' Haec cum Crassus dixisset, parumper et\nipse conticuit et a ceteris silentium fuit.\nTum Cotta 'equidem,' inquit 'Crasse, non possum queri,\nquod mihi videare aliud quiddam, id quod non susceperis,\ndisputasse; plus enim aliquanto attulisti, quam tibi erat\ntributum a nobis ac denuntiatum; sed certe ut eae partes\nfuerunt tuae, de inlustranda oratione ut diceres, et eras ipse\niam ingressus atque in quattuor partis omnem orationis\nlaudem discripseras, cum de duabus primis nobis quidem\nsatis, sed, ut ipse dicebas, celeriter exigueque dixisses, duas\ntibi reliquas feceras, quem ad modum primum ornate, deinde\netiam apte diceremus:\nquo cum ingressus esses, repente te\nquasi quidam aestus ingeni tui procul a terra abripuit\natque in altum a conspectu paene omnium abstraxit;\nomnem enim rerum scientiam complexus non tu quidem\neam nobis tradidisti; neque enim fuit tam exigui temporis;\nsed apud hos quid profeceris nescio, me quidem in Academiam\ntotum compulisti. In qua velim sit illud, quod\nsaepe posuisti, ut non necesse sit consumere aetatem atque\nut possit is illa omnia cernere, qui tantum modo aspexerit;\nsed etiam si est aliquando spissius aut si ego sum tardior,\nprofecto numquam conquiescam neque defatigabor ante,\nquam illorum ancipitis vias rationesque et pro omnibus et\ncontra omnia disputandi percepero.'\nTum Caesar 'unum'\ninquit 'me ex tuo sermone maxime, Crasse, commovit,\nquod eum negasti, qui non cito quid didicisset, umquam\nomnino posse perdiscere; ut mihi non sit difficile periclitari\net aut statim percipere ista, quae tu verbis ad caelum extulisti,\naut, si non potuerim, tempus non perdere, cum\ntamen his nostris possim esse contentus.'\nHic Sulpicius\n'ego vero,' inquit 'Crasse, neque Aristotelem istum neque\nCarneadem nec philosophorum quemquam desidero. Vel\nme licet existimes desperare ista posse perdiscere vel, id\nquod facio, contemnere; mihi rerum forensium et communium\nvulgaris haec cognitio satis magna est ad eam,\nquam specto, eloquentiam; ex qua ipsa tamen permulta\nnescio; quae tum denique, cum causa aliqua, quae a me\ndicenda est, desiderat, quaero. Quam ob rem, nisi forte es\niam defessus et si tibi non graves sumus, refer ad illa te,\nquae ad ipsius orationis laudem splendoremque pertinent;\nquae ego ex te audire volui, non ut desperarem me eloquentiam\nconsequi posse, sed ut aliquid addiscerem.'\nTum\nCrassus 'pervulgatas res requiris' inquit 'et tibi non incognitas,\nSulpici: quis enim de isto genere non docuit, non\ninstituit, non scriptum etiam reliquit? Sed geram morem\net ea dumtaxat, quae mihi nota sunt, breviter exponam tibi;\ncensebo tamen ad eos, qui auctores et inventores sunt\nharum sane minutarum rerum, revertendum.\nOmnis igitur oratio conficitur ex verbis; quorum primum\nnobis ratio simpliciter videnda est, deinde coniuncte. Nam\nest quidam ornatus orationis, qui ex singulis verbis est;\nalius, qui ex continuatis coniunctis constat. Ergo utimur\nverbis aut eis, quae propria sunt et certa quasi vocabula\nrerum, paene una nata cum rebus ipsis; aut eis, quae transferuntur\net quasi alieno in loco conlocantur; aut eis, quae\nnovamus et facimus ipsi.\nIn propriis igitur est verbis\nilla laus oratoris, ut abiecta atque obsoleta fugiat, lectis\natque inlustribus utatur, in quibus plenum quiddam et\nsonans inesse videatur. Sed in hoc verborum genere propriorum\ndilectus est habendus quidam atque is aurium\nquodam iudicio ponderandus est; in quo consuetudo etiam\nbene loquendi valet plurimum.\nItaque hoc, quod vulgo\nde oratoribus ab imperitis dici solet \"bonis hic verbis,\" aut\n\"aliquis non bonis utitur,\" non arte aliqua perpenditur, sed\nquodam quasi naturali sensu iudicatur: in quo non magna\nlaus est vitare vitium, quamquam est magnum, verum\ntamen hoc quasi solum quoddam atque fundamentum est,\nverborum usus et copia bonorum.\nSed quid ipse aedificet\norator et in quo adiungat artem, id esse nobis quaerendum\natque explicandum videtur. Tria sunt igitur in verbo\nsimplici, quae orator adferat ad inlustrandam atque exornandam\norationem: aut inusitatum verbum aut novatum\naut translatum.\nInusitata sunt prisca fere ac vetustate ab\nusu cotidiani sermonis iam diu intermissa, quae sunt poetarum\nlicentiae liberiora quam nostrae; sed tamen raro\nhabet etiam in oratione poeticum aliquod verbum dignitatem.\nNeque enim illud fugerim dicere, ut Caelius \"qua tempestate\nPoenus in Italiam venit,\" nec \"prolem\" aut \"subolem\" aut\n\"effari\" aut \"nuncupare\" aut, ut tu soles, Catule, \"non\nrebar\" aut \"opinabar\"; aut alia multa, quibus loco positis\ngrandior atque antiquior oratio saepe videri solet.\nNovantur\nautem verba, quae ab eo, qui dicit, ipso gignuntur ac\nfiunt, vel coniungendis verbis, ut haec:\ntum pavor sapientiam omnem mi exanimato expectorat.num non vis huius me versutiloquas malitias videtis enim et \"versutiloquas\" et \"expectorat\" ex coniunctione\nfacta esse verba, non nata; sed saepe vel sine coniunctione\nverba novantur ut \"ille senius desertus,\" ut \"di\ngenitales,\" ut \"bacarum ubertate incurvescere.\"\nTertius ille\nmodus transferendi verbi late patet, quem necessitas genuit\ninopia coacta et angustiis, post autem iucunditas delectatioque\ncelebravit. Nam ut vestis frigoris depellendi causa\nreperta primo, post adhiberi coepta est ad ornatum etiam\ncorporis et dignitatem, sic verbi translatio instituta est\ninopiae causa, frequentata delectationis. Nam gemmare\nvitis, luxuriem esse in herbis, laetas segetes etiam rustici\ndicunt. Quod enim declarari vix verbo proprio potest, id\ntranslato cum est dictum, inlustrat id, quod intellegi\nvolumus, eius rei, quam alieno verbo posuimus, similitudo.\nErgo haec translationes quasi mutuationes sunt, cum quod\nnon habeas aliunde sumas, illae paulo audaciores, quae\nnon inopiam indicant, sed orationi splendoris aliquid arcessunt;\nquarum ego quid vobis aut inveniendi rationem aut\ngenera ponam?\nSimilitudinis est ad verbum unum contracta\nbrevitas, quod verbum in alieno loco tamquam in\nsuo positum si agnoscitur, delectat, si simile nihil habet,\nrepudiatur; sed ea transferri oportet, quae aut clariorem\nfaciunt rem, ut illa omnia:\ninhorrescit mare,tenebrae conduplicantur, noctisque et nimbum occaecat nigror,flamma inter nubis coruscat, caelum tonitru contremit,grando mixta imbri largifico subita praecipitans cadit,undique omnes venti erumpunt, saevi exsistunt turbines,fervit aestu pelagus:\nomnia fere, quo essent clariora, translatis per similitudinem\nverbis dicta sunt;\naut quo significatur magis res tota sive\nfacti alicuius sive consili, ut ille, qui occultantem consulto,\nne id, quod ageretur, intellegi posset, duobus translatis\nverbis similitudine ipsa indicat:\nquandoquidem is se circum vestit dictis, saepit se dolo.\nNon numquam etiam brevitas translatione conficitur, ut illud\n\"si telum manu fugit\": imprudentia teli missi brevius propriis\nverbis exponi non potuit, quam est uno significata\ntranslato.\nHoc in genere persaepe mihi admirandum videtur\nquid sit, quod omnes translatis et alienis magis delectentur\nverbis quam propriis et suis. Nam si res suum\nnomen et vocabulum proprium non habet, ut pes in navi,\nut nexum, quod per libram agitur, ut in uxore divortium,\nnecessitas cogit, quod non habeas, aliunde sumere; sed in\nsuorum verborum maxima copia tamen homines aliena\nmulto magis, si sunt ratione translata, delectant.\nId accidere\ncredo, vel quod ingeni specimen est quoddam transilire\nante pedes posita et alia longe repetita sumere; vel quod\nis, qui audit, alio ducitur cogitatione neque tamen aberrat,\nquae maxima est delectatio; vel quod in singulis verbis res\nac totum simile conficitur; vel quod omnis translatio, quae\nquidem sumpta ratione est, ad sensus ipsos admovetur,\nmaxime oculorum, qui est sensus acerrimus.\nNam et odor\nurbanitatis et mollitudo humanitatis et murmur maris et\ndulcitudo orationis sunt ducta a ceteris sensibus; illa vero\noculorum multo acriora, quae paene ponunt in conspectu\nanimi, quae cernere et videre non possumus. Nihil est\nenim in rerum natura, cuius nos non in aliis rebus possimus\nuti vocabulo et nomine. Unde enim simile duci potest,\npotest autem ex omnibus, indidem verbum unum, quod\nsimilitudinem continet, translatum lumen adferet orationi.\nQuo in genere primum est fugienda dissimilitudo: \"caeli\ningentes fornices\"; quamvis sphaeram in scaenam, ut dicitur,\nattulerit Ennius, tamen in sphaera fornicis similitudo\ninesse non potest.\nVive, Ulixes; dum licet:oculis postremum lumen radiatum rape!\nnon dixit \"pete\" non \"cape,\"—haberet enim moram sperantis\ndiutius esse victurum—sed \"rape\": est hoc verbum ad id\naptatum, quod ante dixerat, \"dum licet.\" Deinde videndum\nest ne longe simile sit ductum: \"Syrtim\" patrimoni, \"scopulum\"\nlibentius dixerim; \"Charybdim\" bonorum, \"voraginem\"\npotius; facilius enim ad ea, quae visa, quam ad illa, quae\naudita sunt, mentis oculi feruntur; et quoniam haec vel\nsumma laus est in verbis transferendis, ut sensum feriat id,\nquod translatum sit, fugienda est omnis turpitudo earum\nrerum, ad quas eorum animos, qui audient, trahet similitudo.\nNolo dici morte Africani \"castratam\" esse rem publicam,\nnolo \"stercus curiae\" dici Glauciam; quamvis sit simile,\ntamen est in utroque deformis cogitatio similitudinis; nolo\nesse aut maius, quam res postulet: \"tempestas comissationis\";\naut minus: \"comissatio tempestatis\"; nolo esse\nverbum angustius id, quod translatum sit, quam fuisset\nillud proprium ac suum:\nquidnam est, obsecro? Quid te adirier abnutas?\nmelius esset vetas, prohibes, absterres; quoniam ille dixerat:ilico istic,ne contagio mea bonis umbrave obsit\nAtque etiam, si vereare, ne paulo durior translatio esse\nvideatur, mollienda est praeposito saepe verbo; ut si olim,\nM. Catone mortuo, \"pupillum\" senatum quis relictum\ndiceret, paulo durius; sin, \"ut ita dicam, pupillum,\" aliquanto\nmitius: etenim verecunda debet esse translatio, ut\ndeducta esse in alienum locum, non inrupisse, atque ut\nprecario, non vi, venisse videatur.\nModus autem nullus\nest florentior in singulis verbis neque qui plus luminis\nadferat orationi; nam illud, quod ex hoc genere profluit,\nnon est in uno verbo translato, sed ex pluribus continuatis\nconectitur, ut aliud dicatur, aliud intellegendum sit:\nneque me patiariterum ad unum scopulum ut olim classem Achivom offendere.\natque illud,erras, erras; nam exsultantem te et praefidentem tibirepriment validae legum habenae atque imperi insistent iugo.\nSumpta re simili verba illius rei propria deinceps in rem\naliam, ut dixi, transferuntur. Est hoc magnum ornamentum\norationis, in quo obscuritas fugienda est; etenim hoc fere\ngenere fiunt ea, quae dicuntur aenigmata; non est autem\nin verbo modus hic, sed in oratione, id est, in continuatione\nverborum. Ne illa quidem traductio atque immutatio\nin verbo quandam fabricationem habet sed in oratione:\nAfrica terribili tremit horrida terra tumultu;\npro Afris est sumpta Africa, neque factum est verbum, ut\n\"mare saxifragis undis\"; neque translatum, ut \"mollitur\nmare\"; sed ornandi causa proprium proprio commutatum:desine, Roma, tuos hostis\net\ntestes sunt campi magni\nGravis est modus in ornatu orationis et saepe sumendus;\nex quo genere haec sunt, Martem belli esse communem,\nCererem pro frugibus, Liberum appellare pro vino, Neptunum\npro mari, curiam pro senatu, campum pro comitiis,\ntogam pro pace, arma ac tela pro bello;\nquo item in genere\net virtutes et vitia pro ipsis, in quibus illa sunt, appellantur:\n\"luxuries quam in domum inrupit,\" et \"quo avaritia penetravit\";\naut \"fides valuit, iustitia confecit.\" Videtis profecto\ngenus hoc totum, cum inflexo immutatoque verbo res\neadem enuntiatur ornatius; cui sunt finitima illa minus\nornata, sed tamen non ignoranda, cum intellegi volumus\naliquid aut ex parte totum, ut pro aedificiis cum parietes\naut tecta dicimus; aut ex toto partem, ut cum unam\nturmam equitatum populi Romani dicimus; aut ex uno\npluris:\nat Romanus homo, tamenetsi res bene gesta estcorde suo trepidat;\naut cum ex pluribus intellegitur unum:nos sumus Romani, qui fuimus ante Rudini;\naut quocumque modo, non ut dictum est, in eo genere\nintellegitur, sed ut sensum est.\nAbutimur saepe etiam\nverbo non tam eleganter quam in transferendo, sed etiam si\nlicentius, tamen interdum non impudenter; ut cum grandem\norationem pro longa, minutum animum pro parvo dicimus.\nVerum illa videtisne esse non verbi, sed orationis, quae ex\npluribus, ut exposui, translationibus conexa sunt? haec\nautem, quae aut immutata esse dixi aut aliter intellegenda\nac dicerentur, sunt translata quodam modo.\nIta fit, ut\nomnis singulorum verborum virtus atque laus tribus exsistat\nex rebus: si aut vetustum verbum sit, quod tamen consuetudo\nferre possit; aut factum vel coniunctione vel novitate,\nin quo item est auribus consuetudinique parcendum; aut\ntranslatum, quod maxime tamquam stellis quibusdam notat\net illuminat orationem.\nSequitur continuatio verborum, quae duas res maxime,\nconlocationem primum, deinde modum quendam formamque\ndesiderat. Conlocationis est componere et struere verba\nsic, ut neve asper eorum concursus neve hiulcus sit, sed\nquodam modo coagmentatus et levis; in quo lepide soceri\nmei persona lusit is, qui elegantissime id facere potuit,\nLucilius:\nquam lepide le/ceis compostae! ut tesserulae omnesarte pavimento atque emblemate vermiculato.\nQuae cum dixisset in Albucium inludens, ne a me quidem\nabstinuit:Crassum habeo generum, ne rhetoricoterus tu sis.\nQuid ergo? Iste Crassus, quoniam eius abuteris nomine,\nquid efficit? Illud quidem; scilicet, ut ille vult et ego\nvellem, melius aliquanto quam Albucius: verum in me\nquidem lusit ille, ut solet.\nSed est tamen haec conlocatio\nconservanda verborum, de qua loquor; quae vinctam orationem\nefficit, quae cohaerentem, quae levem, quae aequabiliter\nfluentem; id adsequemini, si verba extrema cum consequentibus\nprimis ita iungentur, ut neve aspere concurrant\nneve vastius diducantur.\nHanc diligentiam subsequitur\nmodus etiam et forma verborum, quod iam vereor ne huic\nCatulo videatur esse puerile; versus enim veteres illi in hac\nsoluta oratione propemodum, hoc est, numeros quosdam\nnobis esse adhibendos putaverunt: interspirationis enim,\nnon defetigationis nostrae neque librariorum notis, sed\nverborum et sententiarum modo interpunctas clausulas in\norationibus esse voluerunt; idque princeps Isocrates instituisse\nfertur, ut inconditam antiquorum dicendi consuetudinem\ndelectationis atque aurium causa, quem ad\nmodum scribit discipulus eius Naucrates, numeris astringeret.\nNamque haec duo musici, qui erant quondam idem\npoetae, machinati ad voluptatem sunt, versum atque cantum,\nut et verborum numero et vocum modo delectatione vincerent\naurium satietatem. Haec igitur duo, vocis dico\nmoderationem et verborum conclusionem, quoad orationis\nseveritas pati posset, a poetica ad eloquentiam traducenda\nduxerunt.\nIn quo illud est vel maximum, quod versus in\noratione si efficitur coniunctione verborum, vitium est, et\ntamen eam coniunctionem sicuti versum numerose cadere\net quadrare et perfici volumus. Neque est ex multis res\nuna, quae magis oratorem ab imperito dicendi ignaroque\ndistinguat, quam quod ille rudis incondite fundit quantum\npotest et id, quod dicit, spiritu, non arte determinat, orator\nautem sic inligat sententiam verbis, ut eam numero quodam\ncomplectatur et astricto et soluto.\nNam cum vinxit forma\net modis, relaxat et liberat immutatione ordinis, ut verba\nneque adligata sint quasi certa aliqua lege versus neque\nita soluta, ut vagentur. Quonam igitur modo tantum\nmunus insistemus ut arbitremur nos hanc vim numerose\ndicendi consequi posse? Non est res tam difficilis quam\nnecessaria; nihil est enim tam tenerum neque tam flexibile\nneque quod tam facile sequatur quocumque ducas quam\noratio.\nEx hac versus, ex hac eadem dispares numeri\nconficiuntur; ex hac haec etiam soluta variis modis\nmultorumque generum oratio; non enim sunt alia sermonis,\nalia contentionis verba, neque ex alio genere ad\nusum cotidianum, alio ad scaenam pompamque sumuntur;\nsed ea nos cum iacentia sustulimus e medio, sicut mollissimam\nceram ad nostrum arbitrium formamus et fingimus.\nItaque ut tum graves sumus, tum subtiles, tum medium quiddam\ntenemus: sic institutam nostram sententiam sequitur\norationis genus idque ad omnem aurium voluptatem et\nanimorum motum mutatur et vertitur.\nSed ut in plerisque\nrebus incredibiliter hoc natura est ipsa fabricata, sic in\noratione, ut ea, quae maximam utilitatem in se continerent,\nplurimum eadem haberent vel dignitatis vel saepe etiam\nvenustatis. Incolumitatis ac salutis omnium causa videmus\nhunc statum esse huius totius mundi atque naturae, rotundum\nut caelum terraque ut media sit eaque sua vi nutuque\nteneatur, sol ut eam circum feratur, ut accedat ad brumale\nsignum et inde sensim ascendat in diversam partem; ut\nluna accessu et recessu suo solis lumen accipiat; ut eadem\nspatia quinque stellae dispari motu cursuque conficiant.\nHaec tantam habent vim, paulum ut immutata cohaerere\nnon possint, tantam pulchritudinem, ut nulla species ne\ncogitari quidem possit ornatior. Referte nunc animum ad\nhominum vel etiam ceterarum animantium formam et\nfiguram. Nullam partem corporis sine aliqua necessitate\nadfictam totamque formam quasi perfectam reperietis arte,\nnon casu. Quid in eis arboribus? in quibus non truncus,\nnon rami, non folia sunt denique nisi ad suam retinendam\nconservandamque naturam, nusquam tamen est ulla pars nisi\nvenusta.\nLinquamus naturam artisque videamus. Quid\ntam in navigio necessarium quam latera, quam cavernae,\nquam prora, quam puppis, quam antennae, quam vela,\nquam mali? quae tamen hanc habent in specie venustatem,\nut non solum salutis, sed etiam voluptatis causa inventa\nesse videantur. Columnae templa et porticus sustinent;\ntamen habent non plus utilitatis quam dignitatis: Capitoli\nfastigium illud et ceterarum aedium non venustas, sed\nnecessitas ipsa fabricata est; nam, cum esset habita ratio,\nquem ad modum ex utraque tecti parte aqua delaberetur,\nutilitatem templi fastigi dignitas consecuta est; ut, etiam si\nin caelo Capitolium statueretur, ubi imber esse non posset,\nnullam sine fastigio dignitatem habiturum fuisse videatur.\nHoc in omnibus item partibus orationis evenit, ut utilitatem\nac prope necessitatem suavitas quaedam et lepos consequatur;\nclausulas enim atque interpuncta verborum\nanimae interclusio atque angustiae spiritus attulerunt: id\ninventum ita est suave, ut, si cui sit infinitus spiritus datus,\ntamen eum perpetuare verba nolimus; id enim auribus\nnostris gratum est inventum, quod hominum lateribus non\ntolerabile solum, sed etiam facile esse posset.\nLongissima\nest igitur complexio verborum, quae volvi uno spiritu potest;\nsed hic naturae modus est, artis alius. Nam cum sint\nnumeri plures, iambum et trochaeum frequentem segregat\nab oratore Aristoteles, Catule, vester, qui natura tamen\nincurrunt ipsi in orationem sermonemque nostrum; sed\nsunt insignes percussiones eorum numerorum et minuti\npedes. Qua re primum ad heroum nos dactylici et anapaesti\nspondi pedem invitat: in quo impune progredi licet\nduo dumtaxat pedes aut paulo plus, ne plane in versum aut\nsimilitudinem versus incidamus. \"Altae sunt geminae, quibus.\"\nHi tres heroi pedes in principia continuandorum\nverborum satis decore cadunt.\nProbatur autem ab eodem\nillo maxime paean, qui est duplex: nam aut a longa oritur,\nquam tres breves consequuntur, ut haec verba \"desinite,\nincipite, comprimite,\" aut a brevibus deinceps tribus, extrema\nproducta atque longa, sicut illa sunt \"domuerant,\nsonipedes\"; atque illi philosopho ordiri placet a superiore\npaeane, posteriore finire; est autem paean hic posterior non\nsyllabarum numero, sed aurium mensura, quod est acrius\niudicium et certius, par fere cretico, qui est ex longa et brevi\net longa: ut\nQuid petam praesidi, aut exsequar? quove nunc\nA quo numero exorsus est Fannius: \"si, Quirites, minas\nillius.\" Hunc ille clausulis aptiorem putat, quas vult longa\nplerumque syllaba terminari.\nNeque vero haec tam acrem\ncuram diligentiamque desiderant, quam est illa poetarum;\nquos necessitas cogit et ipsi numeri ac modi sic verba versu\nincludere, ut nihil sit ne spiritu quidem minimo brevius aut\nlongius, quam necesse est. Liberior est oratio et plane, ut\ndicitur, sic est vere soluta, non ut fugiat tamen aut erret, sed\nut sine vinculis sibi ipsa moderetur. Namque ego illud\nadsentior Theophrasto, qui putat orationem, quae quidem\nsit polita atque facta quodam modo, non astricte, sed remissius\nnumerosam esse oportere.\nEtenim, sicut ille suspicatur,\net ex istis modis, quibus hic usitatus versus efficitur,\npost anapaestus, procerior quidam numerus, effloruit, inde\nille licentior et divitior fluxit dithyrambus, cuius membra\net pedes, ut ait idem, sunt in omni locupleti oratione diffusa;\net, si numerosum est in omnibus sonis atque vocibus, quod\nhabet quasdam impressiones et quod metiri possumus intervallis\naequalibus, recte genus hoc numerorum, dum\nmodo ne continui sint, in orationis laude ponitur. Nam\nsi rudis et impolita putanda est illa sine intervallis loquacitas\nperennis et profluens, quid est aliud causae cur repudietur,\nnisi quod hominum auribus vocem natura modulatur\nipsa? Quod fieri, nisi inest numerus in voce, non potest.\nNumerus autem in continuatione nullus est; distinctio et\naequalium aut saepe variorum intervallorum percussio\nnumerum conficit, quem in cadentibus guttis, quod intervallis\ndistinguuntur, notare possumus, in amni praecipitante\nnon possumus. Quod si continuatio verborum haec soluta\nmulto est aptior atque iucundior, si est articulis membrisque\ndistincta, quam si continuata ac producta, membra illa\nmodificata esse debebunt; quae si in extremo breviora\nsunt, infringitur ille quasi verborum ambitus; sic enim has\norationis conversiones Graeci nominant. Qua re aut paria\nesse debent posteriora superioribus, et extrema primis aut,\nquod etiam est melius et iucundius, longiora.\nAtque haec\nquidem ab eis philosophis, quos tu maxime diligis, Catule,\ndicta sunt; quod eo saepius testificor, ut auctoribus laudandis\nineptiarum crimen effugiam.' 'Quarum tandem?'\ninquit Catulus 'aut quid disputatione ista adferri potest\nelegantius aut omnino dici subtilius?'\n'At enim vereor,'\ninquit Crassus 'ne haec aut difficiliora istis ad persequendum\nesse videantur aut, quia non traduntur in vulgari ista\ndisciplina, nos ea maiora ac difficiliora videri velle videamur.'\nTum Catulus 'erras,' inquit 'Crasse, si aut me aut\nhorum quemquam putas a te haec opera cotidiana et\npervagata exspectare. Ista, quae dicis, dici volumus; neque\ntam dici quam isto dici modo; neque tibi hoc pro me\nsolum, sed pro his omnibus sine ulla dubitatione respondeo.'\n'Ego vero' inquit Antonius 'inveni iam, quem negaram in\neo, quem scripsi, libello me invenisse eloquentem. Sed eo\nte ne laudandi quidem causa interpellavi, ne quid de hoc\ntam exiguo sermonis tui tempore verbo uno meo deminueretur.'\n'Hanc igitur' Crassus inquit 'ad legem cum exercitatione\ntum stilo, qui et alia et hoc maxime ornat ac limat,\nformanda nobis oratio est. Neque tamen hoc tanti laboris\nest, quanti videtur, nec sunt haec rhythmicorum aut musicorum\nacerrima norma dirigenda; efficiendum est illud\nmodo nobis, ne fluat oratio, ne vagetur, ne insistat interius,\nne excurrat longius, ut membris distinguatur, ut conversiones\nhabeat absolutas. Neque semper utendum est perpetuitate\net quasi conversione verborum, sed saepe carpenda membris\nminutioribus oratio est, quae tamen ipsa membra sunt\nnumeris vincienda.\nNeque vos paean aut herous ille conturbet:\nipsi occurrent orationi; ipsi, inquam, se offerent et\nrespondebunt non vocati. Consuetudo modo illa sit\nscribendi atque dicendi, ut sententiae verbis finiantur\neorumque verborum iunctio nascatur ab proceris numeris\nac liberis, maxime heroo aut paeane priore aut cretico, sed\nvarie distincteque considat. Notatur enim maxime similitudo\nin conquiescendo. Et, si primi et postremi illi pedes\nsunt hac ratione servati, medii possunt latere, modo ne\ncircuitus ipse verborum sit aut brevior, quam aures exspectent,\naut longior, quam vires atque anima patiatur.\nClausulas autem diligentius etiam servandas esse arbitror\nquam superiora, quod in eis maxime perfectio atque absolutio\niudicatur. Nam versus aeque prima et media et\nextrema pars attenditur, qui debilitatur, in quacumque est\nparte titubatum; in oratione autem pauci prima cernunt,\npostrema plerique: quae quoniam apparent et intelleguntur,\nvarianda sunt, ne aut animorum iudiciis repudientur aut\naurium satietate.\nDuo enim aut tres fere sunt extremi\nservandi et notandi pedes, si modo non breviora et praecisa\nerunt superiora; quos aut chorios aut heroos aut alternos\nesse oportebit aut in paeane illo posteriore, quem Aristoteles\nprobat, aut ei pari cretico. Horum vicissitudines efficient,\nut neque ei satientur, qui audient, fastidio similitudinis, nec\nnos id, quod faciemus, opera dedita facere videamur.\nQuod si Antipater ille Sidonius, quem tu probe, Catule,\nmeministi, solitus est versus hexametros aliosque variis\nmodis atque numeris fundere ex tempore tantumque hominis\ningeniosi ac memoris valuit exercitatio, ut, cum se mente\nac voluntate coniecisset in versum, verba sequerentur;\nquanto id facilius in oratione, exercitatione et consuetudine\nadhibita, consequemur!\nIllud autem ne quis admiretur, quonam modo haec vulgus\nimperitorum in audiendo notet, cum in omni genere tum in\nhoc ipso magna quaedam est vis incredibilisque naturae.\nOmnes enim tacito quodam sensu sine ulla arte aut ratione\nquae sint in artibus ac rationibus recta ac prava diiudicant;\nidque cum faciunt in picturis et in signis et in aliis operibus,\nad quorum intellegentiam a natura minus habent instrumenti,\ntum multo ostendunt magis in verborum, numerorum\nvocumque iudicio; quod ea sunt in communibus infixa\nsensibus nec earum rerum quemquam funditus natura esse\nvoluit expertem.\nItaque non solum verbis arte positis\nmoventur omnes, verum etiam numeris ac vocibus. Quotus\nenim quisque est qui teneat artem numerorum ac modorum?\nAt in eis si paulum modo offensum est, ut aut\ncontractione brevius fieret aut productione longius, theatra\ntota reclamant. Quid, hoc non idem fit in vocibus, ut\na multitudine et populo non modo catervae atque concentus,\nsed etiam ipsi sibi singuli discrepantes eiciantur?\nMirabile\nest, cum plurimum in faciendo intersit inter doctum et\nrudem, quam non multum differat in iudicando. Ars enim\ncum a natura profecta sit, nisi natura moveat ac delectet,\nnihil sane egisse videatur; nihil est autem tam cognatum\nmentibus nostris quam numeri atque voces; quibus et\nexcitamur et incendimur et lenimur et languescimus et ad\nhilaritatem et ad tristitiam saepe deducimur; quorum illa\nsumma vis carminibus est aptior et cantibus, non neglecta,\nut mihi videtur, a Numa rege doctissimo maioribusque\nnostris, ut epularum sollemnium fides ac tibiae Saliorumque\nversus indicant; maxime autem a Graecia vetere celebrata.\nQuibus utinam similibusque de rebus disputari quam de\npuerilibus his verborum translationibus maluissetis!\nVerum\nut in versu vulgus, si est peccatum, videt, sic, si quid in\nnostra oratione claudicat, sentit; sed poetae non ignoscit,\nnobis concedit: taciti tamen omnes non esse illud, quod\ndiximus, aptum perfectumque cernunt. Itaque illi veteres,\nsicut hodie etiam non nullos videmus, cum circuitum et\nquasi orbem verborum conficere non possent, nam id quidem\nnuper vel posse vel audere coepimus, terna aut bina aut non\nnulli singula etiam verba dicebant; qui in illa infantia\nnaturale illud, quod aures hominum flagitabant, tenebant\ntamen, ut et illa essent paria, quae dicerent, et aequalibus\ninterspirationibus uterentur.\nExposui fere, ut potui, quae maxime ad ornatum orationis\npertinere arbitrabar. Dixi enim de singulorum laude verborum,\ndixi de coniunctione eorum, dixi de numero atque\nforma; sed si habitum etiam orationis et quasi colorem\naliquem requiritis, est et plena quaedam, sed tamen teres,\net tenuis, non sine nervis ac viribus, et ea, quae particeps\nutriusque generis quadam mediocritate laudatur. His tribus\nfiguris insidere quidam venustatis non fuco inlitus, sed\nsanguine diffusus debet color.\nTum denique hic nobis\norator ita conformandus est et verbis et sententiis, ut, quem\nad modum qui utuntur armis aut palaestra, non solum sibi\nvitandi aut feriendi rationem esse habendam putet, sed\netiam, ut cum venustate moveatur, ut ei qui in armorum\ntractatione versantur, sic verbis quidem ad aptam compositionem\net decentiam, sententiis vero ad gravitatem orationis\nutatur. Formantur autem et verba et sententiae paene\ninnumerabiliter, quod satis scio notum esse vobis; sed\ninter conformationem verborum et sententiarum hoc interest,\nquod verborum tollitur, si verba mutaris, sententiarum\npermanet, quibuscumque verbis uti velis.\nQuod quidem\nvos etsi facitis, tamen admonendos puto, ne quid esse aliud\noratoris putetis, quod quidem sit egregium atque mirabile,\nnisi in singulis verbis illa tria tenere, ut translatis utamur\nfrequenter, interdum factis, raro autem etiam pervetustis.\nIn perpetua autem oratione, cum et coniunctionis levitatem\net numerorum, quam dixi, rationem tenuerimus, tum est\nquasi luminibus distinguenda et frequentanda omnis oratio\nsententiarum atque verborum.\nNam et commoratio una\nin re permultum movet et inlustris explanatio rerumque,\nquasi gerantur, sub aspectum paene subiectio; quae et in\nexponenda re plurimum valent et ad inlustrandum id, quod\nexponitur, et ad amplificandum; ut eis, qui audient, illud,\nquod augebimus, quantum efficere oratio poterit, tantum\nesse videatur; et huic contraria saepe percursio est et plus\nad intellegendum, quam dixeris, significatio et distincte\nconcisa brevitas et extenuatio et huic adiuncta inlusio a\npraeceptis Caesaris non abhorrens;\net ab re digressio, in\nqua cum fuerit delectatio, tum reditus ad rem aptus et concinnus\nesse debebit; propositioque quid sis dicturus et ab\neo, quod est dictum, seiunctio et reditus ad propositum et\niteratio et rationis apta conclusio; tum augendi minuendive\ncausa veritatis supralatio atque traiectio; et rogatio atque\nhuic finitima quasi percontatio expositioque sententiae suae;\ntum illa, quae maxime quasi inrepit in hominum mentis,\nalia dicentis ac significantis dissimulatio; quae est periucunda,\ncum orationis non contentione, sed sermone tractatur;\ndeinde dubitatio, tum distributio, tum correctio vel\nante vel postquam dixeris vel cum aliquid a te ipso reicias;\npraemunitio etiam est ad id, quod adgrediare, et traiectio\nin alium;\ncommunicatio, quae est quasi cum eis ipsis, apud\nquos dicas, deliberatio; morum ac vitae imitatio vel in\npersonis vel sine illis, magnum quoddam ornamentum orationis\net aptum ad animos conciliandos vel maxime, saepe\nautem etiam ad commovendos;\npersonarum ficta inductio\nvel gravissimum lumen augendi; descriptio, erroris inductio,\nad hilaritatem impulsio, anteoccupatio; tum duo illa, quae\nmaxime movent, similitudo et exemplum; digestio, interpellatio,\ncontentio, reticentia, commendatio; vox quaedam\nlibera atque etiam effrenatio augendi causa; iracundia,\nobiurgatio, promissio, deprecatio, obsecratio, declinatio\nbrevis a proposito, non ut superior illa digressio, purgatio,\nconciliatio, laesio, optatio atque exsecratio. His fere luminibus\ninlustrant orationem sententiae.\nOrationis autem\nipsius tamquam armorum est vel ad usum comminatio et\nquasi petitio vel ad venustatem ipsam tractatio. Nam et\ngeminatio verborum habet interdum vim, leporem alias,\net paulum immutatum verbum atque deflexum et eiusdem\nverbi crebra tum a primo repetitio, tum in extremum conversio\net in eadem verba impetus et concursio et adiunctio\net progressio et eiusdem verbi crebrius positi quaedam distinctio\net revocatio verbi et illa, quae similiter desinunt aut\nquae cadunt similiter aut quae paribus paria referuntur aut\nquae sunt inter se similia.\nEst etiam gradatio quaedam et\nconversio et verborum concinna transgressio et contrarium\net dissolutum et declinatio et reprehensio et exclamatio et\nimminutio et quod in multis casibus ponitur et quod de\nsingulis rebus propositis ductum refertur ad singula et ad\npropositum subiecta ratio et item in distributis supposita\nratio et permissio et rursum alia dubitatio et improvisum\nquiddam et dinumeratio et alia correctio et dissipatio et\ncontinuatum et interruptum et imago et sibi ipsi responsio\net immutatio et diiunctio et ordo et relatio et digressio et\ncircumscriptio.\nHaec enim sunt fere atque horum similia\nvel plura etiam esse possunt, quae sententiis orationem\nverborumque conformationibus inluminent.' 'Quae quidem\nte, Crasse, video,' inquit Cotta 'quod nota esse nobis putes,\nsine definitionibus et sine exemplis effudisse.' 'Ego vero'\ninquit Crassus 'ne illa quidem, quae supra dixi, nova vobis\nesse arbitrabar, sed voluntati vestrum omnium parui.\nHis\nautem de rebus sol me ille admonuit, ut brevior essem, qui\nipse iam praecipitans me quoque haec praecipitem paene\nevolvere coegit. Sed tamen huius generis demonstratio est\net doctrina ipsa vulgaris; usus autem gravissimus et in hoc\ntoto dicendi studio difficillimus.\nQuam ob rem quoniam\nde ornatu omni orationis sunt omnes, si non patefacti, at\ncerte commonstrati loci, nunc quid aptum sit, hoc est, quid\nmaxime deceat in oratione, videamus. Quamquam id quidem\nperspicuum est, non omni causae nec auditori neque\npersonae neque tempori congruere orationis unum genus;\nnam et causae capitis alium quendam verborum sonum\nrequirunt, alium rerum privatarum atque parvarum;\net aliud\ndicendi genus deliberationes, aliud laudationes, aliud iudicia,\naliud sermones, aliud consolatio, aliud obiurgatio, aliud\ndisputatio, aliud historia desiderat. Refert etiam qui audiant,\nsenatus an populus an iudices: frequentes an pauci an\nsinguli, et quales: ipsique oratores qua sint aetate, honore,\nauctoritate, debet videri; tempus, pacis an belli, festinationis\nan oti.\nItaque hoc loco nihil sane est quod praecipi\nposse videatur, nisi ut figuram orationis plenioris et tenuioris\net item illius mediocris ad id, quod agemus, accommodatam\ndeligamus. Ornamentis eisdem uti fere licebit alias\ncontentius, alias summissius; omnique in re posse quod\ndeceat facere artis et naturae est, scire quid quandoque\ndeceat prudentiae.\nSed haec omnia perinde sunt, ut aguntur. Actio, inquam,\nin dicendo una dominatur; sine hac summus orator esse in\nnumero nullo potest, mediocris hac instructus summos\nsaepe superare. Huic primas dedisse Demosthenes dicitur,\ncum rogaretur, quid in dicendo esset primum; huic secundas,\nhuic tertias; quo mihi melius etiam illud ab\nAeschine dictum videri solet; qui cum propter ignominiam\niudicii cessisset Athenis et se Rhodum contulisset, rogatus\na Rhodiis legisse fertur orationem illam egregiam, quam in\nCtesiphontem contra Demosthenem dixerat; qua perlecta\npetitum ab eo est postridie, ut legeret illam etiam, quae\nerat contra ab Demosthene pro Ctesiphonte dicta: quam\ncum suavissima et maxima voce legisset, admirantibus\nomnibus \"quanto\" inquit \"magis miraremini, si audissetis\nipsum!\" ex quo satis significavit, quantum esset in actione,\nqui orationem eandem aliam fore putarit actore mutato.\nQuid fuit in Graccho, quem tu melius, Catule, meministi,\nquod me puero tanto opere ferretur? \"Quo me miser\nconferam? Quo vertam? In Capitoliumne? At fratris\nsanguine madet. An domum? Matremne ut miseram\nlamentantem videam et abiectam?\" Quae sic ab illo esse\nacta constabat oculis, voce, gestu, inimici ut lacrimas tenere\nnon possent. Haec ideo dico pluribus, quod genus hoc\ntotum oratores, qui sunt veritatis ipsius actores, reliquerunt;\nimitatores autem veritatis, histriones, occupaverunt.\nAc\nsine dubio in omni re vincit imitationem veritas, sed ea si\nsatis in actione efficeret ipsa per sese, arte profecto non\negeremus; verum quia animi permotio, quae maxime aut\ndeclaranda aut imitanda est actione, perturbata saepe ita est,\nut obscuretur ac paene obruatur, discutienda sunt ea, quae\nobscurant, et ea, quae sunt eminentia et prompta, sumenda.\nOmnis enim motus animi suum quendam a natura habet\nvultum et sonum et gestum; corpusque totum hominis et\neius omnis vultus omnesque voces, ut nervi in fidibus, ita\nsonant, ut a motu animi quoque sunt pulsae. Nam voces\nut chordae sunt intentae, quae ad quemque tactum respondeant,\nacuta gravis, cita tarda, magna parva; quas tamen\ninter omnis est suo quoque in genere mediocris, atque\netiam illa sunt ab his delapsa plura genera, leve asperum,\ncontractum diffusum, continenti spiritu intermisso, fractum\nscissum, flexo sono extenuatum inflatum;\nnullum est enim\nhorum generum, quod non arte ac moderatione tractetur.\nHi sunt actori, ut pictori, expositi ad variandum colores.\nAliud enim vocis genus iracundia sibi sumat, acutum, incitatum,\ncrebro incidens:\nipsus hortatur me frater, ut meos malis misermandarem natos\net ea, quae tu dudum, Antoni, protulisti\nsegregare abs te ausu'sausus es\n\n\net\necquis hoc animadvortet? vincite\net Atreus fere totus. Aliud miseratio ac maeror, flexibile,\nplenum, interruptum, flebili voce:\nquo nunc me vortam? quod iter incipiam ingredi?domum paternamne? anne ad Peliae filias?et illa\no pater, o patria, o Priami domus!et quae sequuntur\nhaec omnia videi inflammarei,Priamo vi vitam evitarei.\naliud metus, demissum et haesitans et abiectum:\nmultis sum modis circumventus, morbo, exsilio atque inopia:tum pavor sapientiam omnem mi exanimato expectorat;mater terribilem minatur vitae cruciatum et necem,quae nemo est tam firmo ingenio et tanta confidentia,quin refugiat timido sanguen atque exalbescat metu.\naliud vis, contentum, vehemens, imminens quadam incitatione\ngravitatis:\niterum Thyestes Atreum adtractatum advenit,iterum iam adgreditur me et quietum exsuscitat.maior mihi moles, maius miscendumst malum,qui illius acerbum cor contundam et comprimam.\naliud voluptas, effusum, lene, tenerum, hilaratum ac remissum:\n\nsed sibi cum tetulit coronam ob coligandas nuptias,tibi ferebat, cum simulabat se sibi alacriter dare,tum ad te ludibunda docte et delicate detulit.\naliud molestia, sine commiseratione grave quoddam et uno\npressu ac sono obductum:\nqua tempestate Helenam Paris innuptis iunxit nuptiis,ego tum gravida, expletis iam fui ad pariendum mensibus;per idem tempus Polydorum Hecuba partu postremo parit.\nOmnis autem hos motus subsequi debet gestus, non hic\nverba exprimens scaenicus, sed universam rem et sententiam\nnon demonstratione, sed significatione declarans, laterum\ninflexione hac forti ac virili, non ab scaena et histrionibus,\nsed ab armis aut etiam a palaestra; manus autem minus\narguta, digitis subsequens verba, non exprimens; bracchium\nprocerius proiectum quasi quoddam telum orationis; supplosio\npedis in contentionibus aut incipiendis aut finiendis.\nSed in ore sunt omnia, in eo autem ipso dominatus est\nomnis oculorum; quo melius nostri illi senes, qui personatum\nne Roscium quidem magno opere laudabant; animi\nest enim omnis actio et imago animi vultus, indices oculi:\nnam haec est una pars corporis, quae, quot animi motus\nsunt, tot significationes et commutationes possit efficere;\nneque vero est quisquam qui eadem conivens efficiat.\nTheophrastus quidem Tauriscum quendam dicit actorem\naversum solitum esse dicere, qui in agendo contuens aliquid\npronuntiaret.\nQua re oculorum est magna moderatio; nam\noris non est nimium mutanda species, ne aut ad ineptias aut\nad pravitatem aliquam deferamur; oculi sunt, quorum tum intentione,\ntum remissione, tum coniectu, tum hilaritate motus\nanimorum significemus apte cum genere ipso orationis; est\nenim actio quasi sermo corporis, quo magis menti congruens\nesse debet; oculos autem natura nobis, ut equo aut leoni\nsaetas, caudam, auris, ad motus animorum declarandos dedit,\nqua re in hac nostra actione secundum vocem vultus valet;\nis autem oculis gubernatur. Atque in eis omnibus, quae sunt\nactionis, inest quaedam vis a natura data; qua re etiam hac\nimperiti, hac vulgus, hac denique barbari maxime commoventur:\nverba enim neminem movent nisi eum, qui eiusdem\nlinguae societate coniunctus est, sententiaeque saepe\nacutae non acutorum hominum sensus praetervolant: actio,\nquae prae se motum animi fert, omnis movet; isdem enim\nomnium animi motibus concitantur et eos isdem notis et in\naliis agnoscunt et in se ipsi indicant.\nAd actionis autem\nusum atque laudem maximam sine dubio partem vox\nobtinet; quae primum est optanda nobis; deinde, quaecumque\nerit, ea tuenda; de quo illud iam nihil ad hoc\npraecipiendi genus, quem ad modum voci serviatur: equidem\ntamen magno opere censeo serviendum; sed illud\nvidetur ab huius nostri sermonis officio non abhorrere,\nquod, ut dixi paulo ante, plurimis in rebus quod maxime\nest utile, id nescio quo pacto etiam decet maxime. Nam\nad vocem obtinendam nihil est utilius quam crebra mutatio;\nnihil perniciosius quam effusa sine intermissione contentio.\nQuid, ad auris nostras et actionis suavitatem quid est vicissitudine\net varietate et commutatione aptius? Itaque idem\nGracchus, quod potes audire, Catule, ex Licinio cliente\ntuo, litterato homine, quem servum sibi ille habuit ad\nmanum, cum eburneola solitus est habere fistula qui staret\nocculte post ipsum, cum contionaretur, peritum hominem,\nqui inflaret celeriter eum sonum, quo illum aut remissum\nexcitaret aut a contentione revocaret.' 'Audivi me hercule,'\ninquit Catulus 'et saepe sum admiratus hominis cum diligentiam\ntum etiam doctrinam et scientiam.'\n'Ego vero,'\ninquit Crassus 'ac doleo quidem illos viros in eam fraudem\nin re publica esse delapsos; quamquam ea tela texitur et ea\nin civitate ratio vivendi posteritati ostenditur, ut eorum\ncivium, quos nostri patres non tulerunt, iam similis habere\ncupiamus.' 'Mitte, obsecro,' inquit 'Crasse,' Iulius 'sermonem\nistum et te ad Gracchi fistulam refer; cuius ego\nnondum plane rationem intellego.'\n'In omni voce' inquit\nCrassus 'est quiddam medium, sed suum cuique voci: hinc\ngradatim ascendere vocem utile et suave est (nam a principio\nclamare agreste quiddam est), et idem illud ad firmandam\nest vocem salutare; deinde est quiddam contentionis\nextremum, quod tamen interius est, quam acutissimus\nclamor, quo te fistula progredi non sinet, et iam ab ipsa\ncontentione revocabit; est item contra quiddam in remissione\ngravissimum quoque tamquam sonorum gradibus\ndescenditur. Haec varietas et hic per omnis sonos vocis\ncursus et se tuebitur et actioni adferet suavitatem. Sed\nfistulatorem domi relinquetis, sensum huius consuetudinis\nvobiscum ad forum deferetis.\nEdidi, quae potui, non ut volui, sed ut me temporis\nangustiae coegerunt; scitum est enim causam conferre in\ntempus, cum adferre plura, si cupias, non queas.' 'Tu\nvero' inquit Catulus 'conlegisti omnia, quantum ego possum\niudicare, ita divinitus, ut non a Graecis sumpsisse, sed\neos ipsos haec docere posse videare; me quidem istius\nsermonis participem factum esse gaudeo; ac vellem ut\nmeus gener, sodalis tuus, Hortensius, adfuisset; quem\nquidem ego confido omnibus istis laudibus, quas tu oratione\ncomplexus es, excellentem fore.'\nEt Crassus 'fore dicis?'\ninquit, 'ego vero esse iam iudico et tum iudicavi, cum me\nconsule in senatu causam defendit Africae nuperque etiam\nmagis, cum pro Bithyniae rege dixit. Quam ob rem recte\nvides, Catule; nihil enim isti adulescenti neque a natura\nneque a doctrina deesse sentio:\nquo magis est tibi, Cotta,\net tibi, Sulpici, vigilandum ac laborandum; non enim ille\nmediocris orator in vestram quasi succrescit aetatem, sed et\ningenio peracri et studio flagranti et doctrina eximia et\nmemoria singulari; cui quamquam faveo, tamen illum\naetati suae praestare cupio, vobis vero illum tanto minorem\npraecurrere vix honestum est.' 'Sed iam surgamus' inquit\n'nosque curemus et aliquando ab hac contentione disputationis\nanimos nostros curamque laxemus.'\n","locs":[{"loc":"urn:cts:latinLit:phi0474.phi037:1.1","start":0,"length":564},{"loc":"urn:cts:latinLit:phi0474.phi037:1.2","start":564,"length":409},{"loc":"urn:cts:latinLit:phi0474.phi037:1.3","start":973,"length":612},{"loc":"urn:cts:latinLit:phi0474.phi037:1.4","start":1585,"length":224},{"loc":"urn:cts:latinLit:phi0474.phi037:1.5","start":1809,"length":893},{"loc":"urn:cts:latinLit:phi0474.phi037:1.6","start":2702,"length":143},{"loc":"urn:cts:latinLit:phi0474.phi037:1.7","start":2845,"length":153},{"loc":"urn:cts:latinLit:phi0474.phi037:1.8","start":2998,"length":634},{"loc":"urn:cts:latinLit:phi0474.phi037:1.9","start":3632,"length":417},{"loc":"urn:cts:latinLit:phi0474.phi037:1.10","start":4049,"length":491},{"loc":"urn:cts:latinLit:phi0474.phi037:1.11","start":4540,"length":380},{"loc":"urn:cts:latinLit:phi0474.phi037:1.12","start":4920,"length":447},{"loc":"urn:cts:latinLit:phi0474.phi037:1.13","start":5367,"length":429},{"loc":"urn:cts:latinLit:phi0474.phi037:1.14","start":5796,"length":519},{"loc":"urn:cts:latinLit:phi0474.phi037:1.15","start":6315,"length":447},{"loc":"urn:cts:latinLit:phi0474.phi037:1.16","start":6762,"length":491},{"loc":"urn:cts:latinLit:phi0474.phi037:1.17","start":7253,"length":674},{"loc":"urn:cts:latinLit:phi0474.phi037:1.18","start":7927,"length":543},{"loc":"urn:cts:latinLit:phi0474.phi037:1.19","start":8470,"length":439},{"loc":"urn:cts:latinLit:phi0474.phi037:1.20","start":8909,"length":308},{"loc":"urn:cts:latinLit:phi0474.phi037:1.21","start":9217,"length":310},{"loc":"urn:cts:latinLit:phi0474.phi037:1.22","start":9527,"length":563},{"loc":"urn:cts:latinLit:phi0474.phi037:1.23","start":10090,"length":572},{"loc":"urn:cts:latinLit:phi0474.phi037:1.24","start":10662,"length":434},{"loc":"urn:cts:latinLit:phi0474.phi037:1.25","start":11096,"length":254},{"loc":"urn:cts:latinLit:phi0474.phi037:1.26","start":11350,"length":333},{"loc":"urn:cts:latinLit:phi0474.phi037:1.27","start":11683,"length":275},{"loc":"urn:cts:latinLit:phi0474.phi037:1.28","start":11958,"length":639},{"loc":"urn:cts:latinLit:phi0474.phi037:1.29","start":12597,"length":264},{"loc":"urn:cts:latinLit:phi0474.phi037:1.30","start":12861,"length":542},{"loc":"urn:cts:latinLit:phi0474.phi037:1.31","start":13403,"length":562},{"loc":"urn:cts:latinLit:phi0474.phi037:1.32","start":13965,"length":425},{"loc":"urn:cts:latinLit:phi0474.phi037:1.33","start":14390,"length":400},{"loc":"urn:cts:latinLit:phi0474.phi037:1.34","start":14790,"length":420},{"loc":"urn:cts:latinLit:phi0474.phi037:1.35","start":15210,"length":424},{"loc":"urn:cts:latinLit:phi0474.phi037:1.36","start":15634,"length":373},{"loc":"urn:cts:latinLit:phi0474.phi037:1.37","start":16007,"length":520},{"loc":"urn:cts:latinLit:phi0474.phi037:1.38","start":16527,"length":865},{"loc":"urn:cts:latinLit:phi0474.phi037:1.39","start":17392,"length":325},{"loc":"urn:cts:latinLit:phi0474.phi037:1.40","start":17717,"length":386},{"loc":"urn:cts:latinLit:phi0474.phi037:1.41","start":18103,"length":323},{"loc":"urn:cts:latinLit:phi0474.phi037:1.42","start":18426,"length":624},{"loc":"urn:cts:latinLit:phi0474.phi037:1.43","start":19050,"length":368},{"loc":"urn:cts:latinLit:phi0474.phi037:1.44","start":19418,"length":607},{"loc":"urn:cts:latinLit:phi0474.phi037:1.45","start":20025,"length":509},{"loc":"urn:cts:latinLit:phi0474.phi037:1.46","start":20534,"length":276},{"loc":"urn:cts:latinLit:phi0474.phi037:1.47","start":20810,"length":415},{"loc":"urn:cts:latinLit:phi0474.phi037:1.48","start":21225,"length":780},{"loc":"urn:cts:latinLit:phi0474.phi037:1.49","start":22005,"length":580},{"loc":"urn:cts:latinLit:phi0474.phi037:1.50","start":22585,"length":655},{"loc":"urn:cts:latinLit:phi0474.phi037:1.51","start":23240,"length":315},{"loc":"urn:cts:latinLit:phi0474.phi037:1.52","start":23555,"length":333},{"loc":"urn:cts:latinLit:phi0474.phi037:1.53","start":23888,"length":472},{"loc":"urn:cts:latinLit:phi0474.phi037:1.54","start":24360,"length":284},{"loc":"urn:cts:latinLit:phi0474.phi037:1.55","start":24644,"length":317},{"loc":"urn:cts:latinLit:phi0474.phi037:1.56","start":24961,"length":399},{"loc":"urn:cts:latinLit:phi0474.phi037:1.57","start":25360,"length":497},{"loc":"urn:cts:latinLit:phi0474.phi037:1.58","start":25857,"length":549},{"loc":"urn:cts:latinLit:phi0474.phi037:1.59","start":26406,"length":436},{"loc":"urn:cts:latinLit:phi0474.phi037:1.60","start":26842,"length":570},{"loc":"urn:cts:latinLit:phi0474.phi037:1.61","start":27412,"length":328},{"loc":"urn:cts:latinLit:phi0474.phi037:1.62","start":27740,"length":560},{"loc":"urn:cts:latinLit:phi0474.phi037:1.63","start":28300,"length":316},{"loc":"urn:cts:latinLit:phi0474.phi037:1.64","start":28616,"length":292},{"loc":"urn:cts:latinLit:phi0474.phi037:1.65","start":28908,"length":474},{"loc":"urn:cts:latinLit:phi0474.phi037:1.66","start":29382,"length":335},{"loc":"urn:cts:latinLit:phi0474.phi037:1.67","start":29717,"length":386},{"loc":"urn:cts:latinLit:phi0474.phi037:1.68","start":30103,"length":308},{"loc":"urn:cts:latinLit:phi0474.phi037:1.69","start":30411,"length":554},{"loc":"urn:cts:latinLit:phi0474.phi037:1.70","start":30965,"length":301},{"loc":"urn:cts:latinLit:phi0474.phi037:1.71","start":31266,"length":252},{"loc":"urn:cts:latinLit:phi0474.phi037:1.72","start":31518,"length":643},{"loc":"urn:cts:latinLit:phi0474.phi037:1.73","start":32161,"length":272},{"loc":"urn:cts:latinLit:phi0474.phi037:1.74","start":32433,"length":277},{"loc":"urn:cts:latinLit:phi0474.phi037:1.75","start":32710,"length":384},{"loc":"urn:cts:latinLit:phi0474.phi037:1.76","start":33094,"length":383},{"loc":"urn:cts:latinLit:phi0474.phi037:1.77","start":33477,"length":222},{"loc":"urn:cts:latinLit:phi0474.phi037:1.78","start":33699,"length":329},{"loc":"urn:cts:latinLit:phi0474.phi037:1.79","start":34028,"length":313},{"loc":"urn:cts:latinLit:phi0474.phi037:1.80","start":34341,"length":173},{"loc":"urn:cts:latinLit:phi0474.phi037:1.81","start":34514,"length":513},{"loc":"urn:cts:latinLit:phi0474.phi037:1.82","start":35027,"length":468},{"loc":"urn:cts:latinLit:phi0474.phi037:1.83","start":35495,"length":537},{"loc":"urn:cts:latinLit:phi0474.phi037:1.84","start":36032,"length":384},{"loc":"urn:cts:latinLit:phi0474.phi037:1.85","start":36416,"length":736},{"loc":"urn:cts:latinLit:phi0474.phi037:1.86","start":37152,"length":391},{"loc":"urn:cts:latinLit:phi0474.phi037:1.87","start":37543,"length":753},{"loc":"urn:cts:latinLit:phi0474.phi037:1.88","start":38296,"length":333},{"loc":"urn:cts:latinLit:phi0474.phi037:1.89","start":38629,"length":256},{"loc":"urn:cts:latinLit:phi0474.phi037:1.90","start":38885,"length":544},{"loc":"urn:cts:latinLit:phi0474.phi037:1.91","start":39429,"length":685},{"loc":"urn:cts:latinLit:phi0474.phi037:1.92","start":40114,"length":397},{"loc":"urn:cts:latinLit:phi0474.phi037:1.93","start":40511,"length":363},{"loc":"urn:cts:latinLit:phi0474.phi037:1.94","start":40874,"length":653},{"loc":"urn:cts:latinLit:phi0474.phi037:1.95","start":41527,"length":592},{"loc":"urn:cts:latinLit:phi0474.phi037:1.96","start":42119,"length":460},{"loc":"urn:cts:latinLit:phi0474.phi037:1.97","start":42579,"length":404},{"loc":"urn:cts:latinLit:phi0474.phi037:1.98","start":42983,"length":414},{"loc":"urn:cts:latinLit:phi0474.phi037:1.99","start":43397,"length":575},{"loc":"urn:cts:latinLit:phi0474.phi037:1.100","start":43972,"length":223},{"loc":"urn:cts:latinLit:phi0474.phi037:1.101","start":44195,"length":367},{"loc":"urn:cts:latinLit:phi0474.phi037:1.102","start":44562,"length":512},{"loc":"urn:cts:latinLit:phi0474.phi037:1.103","start":45074,"length":368},{"loc":"urn:cts:latinLit:phi0474.phi037:1.104","start":45442,"length":433},{"loc":"urn:cts:latinLit:phi0474.phi037:1.105","start":45875,"length":454},{"loc":"urn:cts:latinLit:phi0474.phi037:1.106","start":46329,"length":255},{"loc":"urn:cts:latinLit:phi0474.phi037:1.107","start":46584,"length":338},{"loc":"urn:cts:latinLit:phi0474.phi037:1.108","start":46922,"length":320},{"loc":"urn:cts:latinLit:phi0474.phi037:1.109","start":47242,"length":488},{"loc":"urn:cts:latinLit:phi0474.phi037:1.110","start":47730,"length":352},{"loc":"urn:cts:latinLit:phi0474.phi037:1.111","start":48082,"length":330},{"loc":"urn:cts:latinLit:phi0474.phi037:1.112","start":48412,"length":479},{"loc":"urn:cts:latinLit:phi0474.phi037:1.113","start":48891,"length":481},{"loc":"urn:cts:latinLit:phi0474.phi037:1.114","start":49372,"length":378},{"loc":"urn:cts:latinLit:phi0474.phi037:1.115","start":49750,"length":525},{"loc":"urn:cts:latinLit:phi0474.phi037:1.116","start":50275,"length":314},{"loc":"urn:cts:latinLit:phi0474.phi037:1.117","start":50589,"length":442},{"loc":"urn:cts:latinLit:phi0474.phi037:1.118","start":51031,"length":595},{"loc":"urn:cts:latinLit:phi0474.phi037:1.119","start":51626,"length":501},{"loc":"urn:cts:latinLit:phi0474.phi037:1.120","start":52127,"length":390},{"loc":"urn:cts:latinLit:phi0474.phi037:1.121","start":52517,"length":468},{"loc":"urn:cts:latinLit:phi0474.phi037:1.122","start":52985,"length":375},{"loc":"urn:cts:latinLit:phi0474.phi037:1.123","start":53360,"length":360},{"loc":"urn:cts:latinLit:phi0474.phi037:1.124","start":53720,"length":417},{"loc":"urn:cts:latinLit:phi0474.phi037:1.125","start":54137,"length":400},{"loc":"urn:cts:latinLit:phi0474.phi037:1.126","start":54537,"length":435},{"loc":"urn:cts:latinLit:phi0474.phi037:1.127","start":54972,"length":325},{"loc":"urn:cts:latinLit:phi0474.phi037:1.128","start":55297,"length":399},{"loc":"urn:cts:latinLit:phi0474.phi037:1.129","start":55696,"length":472},{"loc":"urn:cts:latinLit:phi0474.phi037:1.130","start":56168,"length":615},{"loc":"urn:cts:latinLit:phi0474.phi037:1.131","start":56783,"length":618},{"loc":"urn:cts:latinLit:phi0474.phi037:1.132","start":57401,"length":529},{"loc":"urn:cts:latinLit:phi0474.phi037:1.133","start":57930,"length":572},{"loc":"urn:cts:latinLit:phi0474.phi037:1.134","start":58502,"length":323},{"loc":"urn:cts:latinLit:phi0474.phi037:1.135","start":58825,"length":457},{"loc":"urn:cts:latinLit:phi0474.phi037:1.136","start":59282,"length":345},{"loc":"urn:cts:latinLit:phi0474.phi037:1.137","start":59627,"length":489},{"loc":"urn:cts:latinLit:phi0474.phi037:1.138","start":60116,"length":152},{"loc":"urn:cts:latinLit:phi0474.phi037:1.139","start":60268,"length":208},{"loc":"urn:cts:latinLit:phi0474.phi037:1.140","start":60476,"length":229},{"loc":"urn:cts:latinLit:phi0474.phi037:1.141","start":60705,"length":457},{"loc":"urn:cts:latinLit:phi0474.phi037:1.142","start":61162,"length":329},{"loc":"urn:cts:latinLit:phi0474.phi037:1.143","start":61491,"length":398},{"loc":"urn:cts:latinLit:phi0474.phi037:1.144","start":61889,"length":250},{"loc":"urn:cts:latinLit:phi0474.phi037:1.145","start":62139,"length":426},{"loc":"urn:cts:latinLit:phi0474.phi037:1.146","start":62565,"length":410},{"loc":"urn:cts:latinLit:phi0474.phi037:1.147","start":62975,"length":257},{"loc":"urn:cts:latinLit:phi0474.phi037:1.148","start":63232,"length":229},{"loc":"urn:cts:latinLit:phi0474.phi037:1.149","start":63461,"length":408},{"loc":"urn:cts:latinLit:phi0474.phi037:1.150","start":63869,"length":607},{"loc":"urn:cts:latinLit:phi0474.phi037:1.151","start":64476,"length":446},{"loc":"urn:cts:latinLit:phi0474.phi037:1.152","start":64922,"length":488},{"loc":"urn:cts:latinLit:phi0474.phi037:1.153","start":65410,"length":261},{"loc":"urn:cts:latinLit:phi0474.phi037:1.154","start":65671,"length":734},{"loc":"urn:cts:latinLit:phi0474.phi037:1.155","start":66405,"length":325},{"loc":"urn:cts:latinLit:phi0474.phi037:1.156","start":66730,"length":338},{"loc":"urn:cts:latinLit:phi0474.phi037:1.157","start":67068,"length":505},{"loc":"urn:cts:latinLit:phi0474.phi037:1.158","start":67573,"length":340},{"loc":"urn:cts:latinLit:phi0474.phi037:1.159","start":67913,"length":453},{"loc":"urn:cts:latinLit:phi0474.phi037:1.160","start":68366,"length":332},{"loc":"urn:cts:latinLit:phi0474.phi037:1.161","start":68698,"length":666},{"loc":"urn:cts:latinLit:phi0474.phi037:1.162","start":69364,"length":479},{"loc":"urn:cts:latinLit:phi0474.phi037:1.163","start":69843,"length":391},{"loc":"urn:cts:latinLit:phi0474.phi037:1.164","start":70234,"length":446},{"loc":"urn:cts:latinLit:phi0474.phi037:1.165","start":70680,"length":751},{"loc":"urn:cts:latinLit:phi0474.phi037:1.166","start":71431,"length":557},{"loc":"urn:cts:latinLit:phi0474.phi037:1.167","start":71988,"length":496},{"loc":"urn:cts:latinLit:phi0474.phi037:1.168","start":72484,"length":481},{"loc":"urn:cts:latinLit:phi0474.phi037:1.169","start":72965,"length":290},{"loc":"urn:cts:latinLit:phi0474.phi037:1.170","start":73255,"length":470},{"loc":"urn:cts:latinLit:phi0474.phi037:1.171","start":73725,"length":332},{"loc":"urn:cts:latinLit:phi0474.phi037:1.172","start":74057,"length":460},{"loc":"urn:cts:latinLit:phi0474.phi037:1.173","start":74517,"length":577},{"loc":"urn:cts:latinLit:phi0474.phi037:1.174","start":75094,"length":461},{"loc":"urn:cts:latinLit:phi0474.phi037:1.175","start":75555,"length":712},{"loc":"urn:cts:latinLit:phi0474.phi037:1.176","start":76267,"length":271},{"loc":"urn:cts:latinLit:phi0474.phi037:1.177","start":76538,"length":318},{"loc":"urn:cts:latinLit:phi0474.phi037:1.178","start":76856,"length":388},{"loc":"urn:cts:latinLit:phi0474.phi037:1.179","start":77244,"length":494},{"loc":"urn:cts:latinLit:phi0474.phi037:1.180","start":77738,"length":907},{"loc":"urn:cts:latinLit:phi0474.phi037:1.181","start":78645,"length":880},{"loc":"urn:cts:latinLit:phi0474.phi037:1.182","start":79525,"length":234},{"loc":"urn:cts:latinLit:phi0474.phi037:1.183","start":79759,"length":738},{"loc":"urn:cts:latinLit:phi0474.phi037:1.184","start":80497,"length":340},{"loc":"urn:cts:latinLit:phi0474.phi037:1.185","start":80837,"length":360},{"loc":"urn:cts:latinLit:phi0474.phi037:1.186","start":81197,"length":535},{"loc":"urn:cts:latinLit:phi0474.phi037:1.187","start":81732,"length":613},{"loc":"urn:cts:latinLit:phi0474.phi037:1.188","start":82345,"length":297},{"loc":"urn:cts:latinLit:phi0474.phi037:1.189","start":82642,"length":490},{"loc":"urn:cts:latinLit:phi0474.phi037:1.190","start":83132,"length":507},{"loc":"urn:cts:latinLit:phi0474.phi037:1.191","start":83639,"length":403},{"loc":"urn:cts:latinLit:phi0474.phi037:1.192","start":84042,"length":289},{"loc":"urn:cts:latinLit:phi0474.phi037:1.193","start":84331,"length":1021},{"loc":"urn:cts:latinLit:phi0474.phi037:1.194","start":85352,"length":209},{"loc":"urn:cts:latinLit:phi0474.phi037:1.195","start":85561,"length":224},{"loc":"urn:cts:latinLit:phi0474.phi037:1.196","start":85785,"length":556},{"loc":"urn:cts:latinLit:phi0474.phi037:1.197","start":86341,"length":596},{"loc":"urn:cts:latinLit:phi0474.phi037:1.198","start":86937,"length":607},{"loc":"urn:cts:latinLit:phi0474.phi037:1.199","start":87544,"length":731},{"loc":"urn:cts:latinLit:phi0474.phi037:1.200","start":88275,"length":250},{"loc":"urn:cts:latinLit:phi0474.phi037:1.201","start":88525,"length":622},{"loc":"urn:cts:latinLit:phi0474.phi037:1.202","start":89147,"length":859},{"loc":"urn:cts:latinLit:phi0474.phi037:1.203","start":90006,"length":474},{"loc":"urn:cts:latinLit:phi0474.phi037:1.204","start":90480,"length":560},{"loc":"urn:cts:latinLit:phi0474.phi037:1.205","start":91040,"length":445},{"loc":"urn:cts:latinLit:phi0474.phi037:1.206","start":91485,"length":421},{"loc":"urn:cts:latinLit:phi0474.phi037:1.207","start":91906,"length":443},{"loc":"urn:cts:latinLit:phi0474.phi037:1.208","start":92349,"length":626},{"loc":"urn:cts:latinLit:phi0474.phi037:1.209","start":92975,"length":450},{"loc":"urn:cts:latinLit:phi0474.phi037:1.210","start":93425,"length":583},{"loc":"urn:cts:latinLit:phi0474.phi037:1.211","start":94008,"length":466},{"loc":"urn:cts:latinLit:phi0474.phi037:1.212","start":94474,"length":745},{"loc":"urn:cts:latinLit:phi0474.phi037:1.213","start":95219,"length":432},{"loc":"urn:cts:latinLit:phi0474.phi037:1.214","start":95651,"length":774},{"loc":"urn:cts:latinLit:phi0474.phi037:1.215","start":96425,"length":626},{"loc":"urn:cts:latinLit:phi0474.phi037:1.216","start":97051,"length":308},{"loc":"urn:cts:latinLit:phi0474.phi037:1.217","start":97359,"length":678},{"loc":"urn:cts:latinLit:phi0474.phi037:1.218","start":98037,"length":508},{"loc":"urn:cts:latinLit:phi0474.phi037:1.219","start":98545,"length":744},{"loc":"urn:cts:latinLit:phi0474.phi037:1.220","start":99289,"length":599},{"loc":"urn:cts:latinLit:phi0474.phi037:1.221","start":99888,"length":435},{"loc":"urn:cts:latinLit:phi0474.phi037:1.222","start":100323,"length":453},{"loc":"urn:cts:latinLit:phi0474.phi037:1.223","start":100776,"length":381},{"loc":"urn:cts:latinLit:phi0474.phi037:1.224","start":101157,"length":354},{"loc":"urn:cts:latinLit:phi0474.phi037:1.225","start":101511,"length":689},{"loc":"urn:cts:latinLit:phi0474.phi037:1.226","start":102200,"length":599},{"loc":"urn:cts:latinLit:phi0474.phi037:1.227","start":102799,"length":525},{"loc":"urn:cts:latinLit:phi0474.phi037:1.228","start":103324,"length":704},{"loc":"urn:cts:latinLit:phi0474.phi037:1.229","start":104028,"length":489},{"loc":"urn:cts:latinLit:phi0474.phi037:1.230","start":104517,"length":730},{"loc":"urn:cts:latinLit:phi0474.phi037:1.231","start":105247,"length":836},{"loc":"urn:cts:latinLit:phi0474.phi037:1.232","start":106083,"length":415},{"loc":"urn:cts:latinLit:phi0474.phi037:1.233","start":106498,"length":533},{"loc":"urn:cts:latinLit:phi0474.phi037:1.234","start":107031,"length":481},{"loc":"urn:cts:latinLit:phi0474.phi037:1.235","start":107512,"length":379},{"loc":"urn:cts:latinLit:phi0474.phi037:1.236","start":107891,"length":659},{"loc":"urn:cts:latinLit:phi0474.phi037:1.237","start":108550,"length":582},{"loc":"urn:cts:latinLit:phi0474.phi037:1.238","start":109132,"length":651},{"loc":"urn:cts:latinLit:phi0474.phi037:1.239","start":109783,"length":479},{"loc":"urn:cts:latinLit:phi0474.phi037:1.240","start":110262,"length":735},{"loc":"urn:cts:latinLit:phi0474.phi037:1.241","start":110997,"length":429},{"loc":"urn:cts:latinLit:phi0474.phi037:1.242","start":111426,"length":442},{"loc":"urn:cts:latinLit:phi0474.phi037:1.243","start":111868,"length":658},{"loc":"urn:cts:latinLit:phi0474.phi037:1.244","start":112526,"length":475},{"loc":"urn:cts:latinLit:phi0474.phi037:1.245","start":113001,"length":645},{"loc":"urn:cts:latinLit:phi0474.phi037:1.246","start":113646,"length":667},{"loc":"urn:cts:latinLit:phi0474.phi037:1.247","start":114313,"length":514},{"loc":"urn:cts:latinLit:phi0474.phi037:1.248","start":114827,"length":398},{"loc":"urn:cts:latinLit:phi0474.phi037:1.249","start":115225,"length":694},{"loc":"urn:cts:latinLit:phi0474.phi037:1.250","start":115919,"length":814},{"loc":"urn:cts:latinLit:phi0474.phi037:1.251","start":116733,"length":686},{"loc":"urn:cts:latinLit:phi0474.phi037:1.252","start":117419,"length":557},{"loc":"urn:cts:latinLit:phi0474.phi037:1.253","start":117976,"length":432},{"loc":"urn:cts:latinLit:phi0474.phi037:1.254","start":118408,"length":570},{"loc":"urn:cts:latinLit:phi0474.phi037:1.255","start":118978,"length":882},{"loc":"urn:cts:latinLit:phi0474.phi037:1.256","start":119860,"length":612},{"loc":"urn:cts:latinLit:phi0474.phi037:1.257","start":120472,"length":417},{"loc":"urn:cts:latinLit:phi0474.phi037:1.258","start":120889,"length":352},{"loc":"urn:cts:latinLit:phi0474.phi037:1.259","start":121241,"length":401},{"loc":"urn:cts:latinLit:phi0474.phi037:1.260","start":121642,"length":903},{"loc":"urn:cts:latinLit:phi0474.phi037:1.261","start":122545,"length":202},{"loc":"urn:cts:latinLit:phi0474.phi037:1.262","start":122747,"length":400},{"loc":"urn:cts:latinLit:phi0474.phi037:1.263","start":123147,"length":385},{"loc":"urn:cts:latinLit:phi0474.phi037:1.264","start":123532,"length":583},{"loc":"urn:cts:latinLit:phi0474.phi037:1.265","start":124115,"length":475},{"loc":"urn:cts:latinLit:phi0474.phi037:2.1","start":124590,"length":653},{"loc":"urn:cts:latinLit:phi0474.phi037:2.2","start":125243,"length":789},{"loc":"urn:cts:latinLit:phi0474.phi037:2.3","start":126032,"length":509},{"loc":"urn:cts:latinLit:phi0474.phi037:2.4","start":126541,"length":377},{"loc":"urn:cts:latinLit:phi0474.phi037:2.5","start":126918,"length":584},{"loc":"urn:cts:latinLit:phi0474.phi037:2.6","start":127502,"length":391},{"loc":"urn:cts:latinLit:phi0474.phi037:2.7","start":127893,"length":503},{"loc":"urn:cts:latinLit:phi0474.phi037:2.8","start":128396,"length":351},{"loc":"urn:cts:latinLit:phi0474.phi037:2.9","start":128747,"length":428},{"loc":"urn:cts:latinLit:phi0474.phi037:2.10","start":129175,"length":936},{"loc":"urn:cts:latinLit:phi0474.phi037:2.11","start":130111,"length":167},{"loc":"urn:cts:latinLit:phi0474.phi037:2.12","start":130278,"length":354},{"loc":"urn:cts:latinLit:phi0474.phi037:2.13","start":130632,"length":606},{"loc":"urn:cts:latinLit:phi0474.phi037:2.14","start":131238,"length":394},{"loc":"urn:cts:latinLit:phi0474.phi037:2.15","start":131632,"length":628},{"loc":"urn:cts:latinLit:phi0474.phi037:2.16","start":132260,"length":494},{"loc":"urn:cts:latinLit:phi0474.phi037:2.17","start":132754,"length":496},{"loc":"urn:cts:latinLit:phi0474.phi037:2.18","start":133250,"length":521},{"loc":"urn:cts:latinLit:phi0474.phi037:2.19","start":133771,"length":285},{"loc":"urn:cts:latinLit:phi0474.phi037:2.20","start":134056,"length":518},{"loc":"urn:cts:latinLit:phi0474.phi037:2.21","start":134574,"length":630},{"loc":"urn:cts:latinLit:phi0474.phi037:2.22","start":135204,"length":495},{"loc":"urn:cts:latinLit:phi0474.phi037:2.23","start":135699,"length":353},{"loc":"urn:cts:latinLit:phi0474.phi037:2.24","start":136052,"length":550},{"loc":"urn:cts:latinLit:phi0474.phi037:2.25","start":136602,"length":744},{"loc":"urn:cts:latinLit:phi0474.phi037:2.26","start":137346,"length":311},{"loc":"urn:cts:latinLit:phi0474.phi037:2.27","start":137657,"length":348},{"loc":"urn:cts:latinLit:phi0474.phi037:2.28","start":138005,"length":518},{"loc":"urn:cts:latinLit:phi0474.phi037:2.29","start":138523,"length":202},{"loc":"urn:cts:latinLit:phi0474.phi037:2.30","start":138725,"length":786},{"loc":"urn:cts:latinLit:phi0474.phi037:2.31","start":139511,"length":208},{"loc":"urn:cts:latinLit:phi0474.phi037:2.32","start":139719,"length":656},{"loc":"urn:cts:latinLit:phi0474.phi037:2.33","start":140375,"length":450},{"loc":"urn:cts:latinLit:phi0474.phi037:2.34","start":140825,"length":426},{"loc":"urn:cts:latinLit:phi0474.phi037:2.35","start":141251,"length":452},{"loc":"urn:cts:latinLit:phi0474.phi037:2.36","start":141703,"length":729},{"loc":"urn:cts:latinLit:phi0474.phi037:2.37","start":142432,"length":212},{"loc":"urn:cts:latinLit:phi0474.phi037:2.38","start":142644,"length":723},{"loc":"urn:cts:latinLit:phi0474.phi037:2.39","start":143367,"length":571},{"loc":"urn:cts:latinLit:phi0474.phi037:2.40","start":143938,"length":448},{"loc":"urn:cts:latinLit:phi0474.phi037:2.41","start":144386,"length":488},{"loc":"urn:cts:latinLit:phi0474.phi037:2.42","start":144874,"length":302},{"loc":"urn:cts:latinLit:phi0474.phi037:2.43","start":145176,"length":322},{"loc":"urn:cts:latinLit:phi0474.phi037:2.44","start":145498,"length":313},{"loc":"urn:cts:latinLit:phi0474.phi037:2.45","start":145811,"length":564},{"loc":"urn:cts:latinLit:phi0474.phi037:2.46","start":146375,"length":546},{"loc":"urn:cts:latinLit:phi0474.phi037:2.47","start":146921,"length":308},{"loc":"urn:cts:latinLit:phi0474.phi037:2.48","start":147229,"length":488},{"loc":"urn:cts:latinLit:phi0474.phi037:2.49","start":147717,"length":491},{"loc":"urn:cts:latinLit:phi0474.phi037:2.50","start":148208,"length":422},{"loc":"urn:cts:latinLit:phi0474.phi037:2.51","start":148630,"length":394},{"loc":"urn:cts:latinLit:phi0474.phi037:2.52","start":149024,"length":364},{"loc":"urn:cts:latinLit:phi0474.phi037:2.53","start":149388,"length":426},{"loc":"urn:cts:latinLit:phi0474.phi037:2.54","start":149814,"length":472},{"loc":"urn:cts:latinLit:phi0474.phi037:2.55","start":150286,"length":620},{"loc":"urn:cts:latinLit:phi0474.phi037:2.56","start":150906,"length":464},{"loc":"urn:cts:latinLit:phi0474.phi037:2.57","start":151370,"length":376},{"loc":"urn:cts:latinLit:phi0474.phi037:2.58","start":151746,"length":610},{"loc":"urn:cts:latinLit:phi0474.phi037:2.59","start":152356,"length":501},{"loc":"urn:cts:latinLit:phi0474.phi037:2.60","start":152857,"length":396},{"loc":"urn:cts:latinLit:phi0474.phi037:2.61","start":153253,"length":508},{"loc":"urn:cts:latinLit:phi0474.phi037:2.62","start":153761,"length":382},{"loc":"urn:cts:latinLit:phi0474.phi037:2.63","start":154143,"length":620},{"loc":"urn:cts:latinLit:phi0474.phi037:2.64","start":154763,"length":506},{"loc":"urn:cts:latinLit:phi0474.phi037:2.65","start":155269,"length":465},{"loc":"urn:cts:latinLit:phi0474.phi037:2.66","start":155734,"length":480},{"loc":"urn:cts:latinLit:phi0474.phi037:2.67","start":156214,"length":587},{"loc":"urn:cts:latinLit:phi0474.phi037:2.68","start":156801,"length":556},{"loc":"urn:cts:latinLit:phi0474.phi037:2.69","start":157357,"length":685},{"loc":"urn:cts:latinLit:phi0474.phi037:2.70","start":158042,"length":498},{"loc":"urn:cts:latinLit:phi0474.phi037:2.71","start":158540,"length":663},{"loc":"urn:cts:latinLit:phi0474.phi037:2.72","start":159203,"length":933},{"loc":"urn:cts:latinLit:phi0474.phi037:2.73","start":160136,"length":372},{"loc":"urn:cts:latinLit:phi0474.phi037:2.74","start":160508,"length":498},{"loc":"urn:cts:latinLit:phi0474.phi037:2.75","start":161006,"length":803},{"loc":"urn:cts:latinLit:phi0474.phi037:2.76","start":161809,"length":566},{"loc":"urn:cts:latinLit:phi0474.phi037:2.77","start":162375,"length":525},{"loc":"urn:cts:latinLit:phi0474.phi037:2.78","start":162900,"length":278},{"loc":"urn:cts:latinLit:phi0474.phi037:2.79","start":163178,"length":550},{"loc":"urn:cts:latinLit:phi0474.phi037:2.80","start":163728,"length":458},{"loc":"urn:cts:latinLit:phi0474.phi037:2.81","start":164186,"length":240},{"loc":"urn:cts:latinLit:phi0474.phi037:2.82","start":164426,"length":301},{"loc":"urn:cts:latinLit:phi0474.phi037:2.83","start":164727,"length":639},{"loc":"urn:cts:latinLit:phi0474.phi037:2.84","start":165366,"length":669},{"loc":"urn:cts:latinLit:phi0474.phi037:2.85","start":166035,"length":744},{"loc":"urn:cts:latinLit:phi0474.phi037:2.86","start":166779,"length":458},{"loc":"urn:cts:latinLit:phi0474.phi037:2.87","start":167237,"length":225},{"loc":"urn:cts:latinLit:phi0474.phi037:2.88","start":167462,"length":681},{"loc":"urn:cts:latinLit:phi0474.phi037:2.89","start":168143,"length":765},{"loc":"urn:cts:latinLit:phi0474.phi037:2.90","start":168908,"length":391},{"loc":"urn:cts:latinLit:phi0474.phi037:2.91","start":169299,"length":476},{"loc":"urn:cts:latinLit:phi0474.phi037:2.92","start":169775,"length":499},{"loc":"urn:cts:latinLit:phi0474.phi037:2.93","start":170274,"length":470},{"loc":"urn:cts:latinLit:phi0474.phi037:2.94","start":170744,"length":619},{"loc":"urn:cts:latinLit:phi0474.phi037:2.95","start":171363,"length":545},{"loc":"urn:cts:latinLit:phi0474.phi037:2.96","start":171908,"length":333},{"loc":"urn:cts:latinLit:phi0474.phi037:2.97","start":172241,"length":373},{"loc":"urn:cts:latinLit:phi0474.phi037:2.98","start":172614,"length":773},{"loc":"urn:cts:latinLit:phi0474.phi037:2.99","start":173387,"length":373},{"loc":"urn:cts:latinLit:phi0474.phi037:2.100","start":173760,"length":534},{"loc":"urn:cts:latinLit:phi0474.phi037:2.101","start":174294,"length":506},{"loc":"urn:cts:latinLit:phi0474.phi037:2.102","start":174800,"length":467},{"loc":"urn:cts:latinLit:phi0474.phi037:2.103","start":175267,"length":232},{"loc":"urn:cts:latinLit:phi0474.phi037:2.104","start":175499,"length":415},{"loc":"urn:cts:latinLit:phi0474.phi037:2.105","start":175914,"length":476},{"loc":"urn:cts:latinLit:phi0474.phi037:2.106","start":176390,"length":516},{"loc":"urn:cts:latinLit:phi0474.phi037:2.107","start":176906,"length":307},{"loc":"urn:cts:latinLit:phi0474.phi037:2.108","start":177213,"length":475},{"loc":"urn:cts:latinLit:phi0474.phi037:2.109","start":177688,"length":445},{"loc":"urn:cts:latinLit:phi0474.phi037:2.110","start":178133,"length":747},{"loc":"urn:cts:latinLit:phi0474.phi037:2.111","start":178880,"length":312},{"loc":"urn:cts:latinLit:phi0474.phi037:2.112","start":179192,"length":282},{"loc":"urn:cts:latinLit:phi0474.phi037:2.113","start":179474,"length":292},{"loc":"urn:cts:latinLit:phi0474.phi037:2.114","start":179766,"length":398},{"loc":"urn:cts:latinLit:phi0474.phi037:2.115","start":180164,"length":206},{"loc":"urn:cts:latinLit:phi0474.phi037:2.116","start":180370,"length":444},{"loc":"urn:cts:latinLit:phi0474.phi037:2.117","start":180814,"length":553},{"loc":"urn:cts:latinLit:phi0474.phi037:2.118","start":181367,"length":524},{"loc":"urn:cts:latinLit:phi0474.phi037:2.119","start":181891,"length":276},{"loc":"urn:cts:latinLit:phi0474.phi037:2.120","start":182167,"length":508},{"loc":"urn:cts:latinLit:phi0474.phi037:2.121","start":182675,"length":461},{"loc":"urn:cts:latinLit:phi0474.phi037:2.122","start":183136,"length":659},{"loc":"urn:cts:latinLit:phi0474.phi037:2.123","start":183795,"length":218},{"loc":"urn:cts:latinLit:phi0474.phi037:2.124","start":184013,"length":942},{"loc":"urn:cts:latinLit:phi0474.phi037:2.125","start":184955,"length":393},{"loc":"urn:cts:latinLit:phi0474.phi037:2.126","start":185348,"length":461},{"loc":"urn:cts:latinLit:phi0474.phi037:2.127","start":185809,"length":350},{"loc":"urn:cts:latinLit:phi0474.phi037:2.128","start":186159,"length":311},{"loc":"urn:cts:latinLit:phi0474.phi037:2.129","start":186470,"length":514},{"loc":"urn:cts:latinLit:phi0474.phi037:2.130","start":186984,"length":556},{"loc":"urn:cts:latinLit:phi0474.phi037:2.131","start":187540,"length":674},{"loc":"urn:cts:latinLit:phi0474.phi037:2.132","start":188214,"length":805},{"loc":"urn:cts:latinLit:phi0474.phi037:2.133","start":189019,"length":542},{"loc":"urn:cts:latinLit:phi0474.phi037:2.134","start":189561,"length":420},{"loc":"urn:cts:latinLit:phi0474.phi037:2.135","start":189981,"length":462},{"loc":"urn:cts:latinLit:phi0474.phi037:2.136","start":190443,"length":241},{"loc":"urn:cts:latinLit:phi0474.phi037:2.137","start":190684,"length":509},{"loc":"urn:cts:latinLit:phi0474.phi037:2.138","start":191193,"length":473},{"loc":"urn:cts:latinLit:phi0474.phi037:2.139","start":191666,"length":267},{"loc":"urn:cts:latinLit:phi0474.phi037:2.140","start":191933,"length":596},{"loc":"urn:cts:latinLit:phi0474.phi037:2.141","start":192529,"length":489},{"loc":"urn:cts:latinLit:phi0474.phi037:2.142","start":193018,"length":669},{"loc":"urn:cts:latinLit:phi0474.phi037:2.143","start":193687,"length":368},{"loc":"urn:cts:latinLit:phi0474.phi037:2.144","start":194055,"length":552},{"loc":"urn:cts:latinLit:phi0474.phi037:2.145","start":194607,"length":671},{"loc":"urn:cts:latinLit:phi0474.phi037:2.146","start":195278,"length":810},{"loc":"urn:cts:latinLit:phi0474.phi037:2.147","start":196088,"length":393},{"loc":"urn:cts:latinLit:phi0474.phi037:2.148","start":196481,"length":432},{"loc":"urn:cts:latinLit:phi0474.phi037:2.149","start":196913,"length":308},{"loc":"urn:cts:latinLit:phi0474.phi037:2.150","start":197221,"length":372},{"loc":"urn:cts:latinLit:phi0474.phi037:2.151","start":197593,"length":233},{"loc":"urn:cts:latinLit:phi0474.phi037:2.152","start":197826,"length":641},{"loc":"urn:cts:latinLit:phi0474.phi037:2.153","start":198467,"length":707},{"loc":"urn:cts:latinLit:phi0474.phi037:2.154","start":199174,"length":747},{"loc":"urn:cts:latinLit:phi0474.phi037:2.155","start":199921,"length":458},{"loc":"urn:cts:latinLit:phi0474.phi037:2.156","start":200379,"length":407},{"loc":"urn:cts:latinLit:phi0474.phi037:2.157","start":200786,"length":387},{"loc":"urn:cts:latinLit:phi0474.phi037:2.158","start":201173,"length":483},{"loc":"urn:cts:latinLit:phi0474.phi037:2.159","start":201656,"length":552},{"loc":"urn:cts:latinLit:phi0474.phi037:2.160","start":202208,"length":842},{"loc":"urn:cts:latinLit:phi0474.phi037:2.161","start":203050,"length":287},{"loc":"urn:cts:latinLit:phi0474.phi037:2.162","start":203337,"length":570},{"loc":"urn:cts:latinLit:phi0474.phi037:2.163","start":203907,"length":378},{"loc":"urn:cts:latinLit:phi0474.phi037:2.164","start":204285,"length":201},{"loc":"urn:cts:latinLit:phi0474.phi037:2.165","start":204486,"length":332},{"loc":"urn:cts:latinLit:phi0474.phi037:2.166","start":204818,"length":381},{"loc":"urn:cts:latinLit:phi0474.phi037:2.167","start":205199,"length":247},{"loc":"urn:cts:latinLit:phi0474.phi037:2.168","start":205446,"length":349},{"loc":"urn:cts:latinLit:phi0474.phi037:2.169","start":205795,"length":297},{"loc":"urn:cts:latinLit:phi0474.phi037:2.170","start":206092,"length":623},{"loc":"urn:cts:latinLit:phi0474.phi037:2.171","start":206715,"length":244},{"loc":"urn:cts:latinLit:phi0474.phi037:2.172","start":206959,"length":364},{"loc":"urn:cts:latinLit:phi0474.phi037:2.173","start":207323,"length":261},{"loc":"urn:cts:latinLit:phi0474.phi037:2.174","start":207584,"length":396},{"loc":"urn:cts:latinLit:phi0474.phi037:2.175","start":207980,"length":491},{"loc":"urn:cts:latinLit:phi0474.phi037:2.176","start":208471,"length":303},{"loc":"urn:cts:latinLit:phi0474.phi037:2.177","start":208774,"length":540},{"loc":"urn:cts:latinLit:phi0474.phi037:2.178","start":209314,"length":534},{"loc":"urn:cts:latinLit:phi0474.phi037:2.179","start":209848,"length":360},{"loc":"urn:cts:latinLit:phi0474.phi037:2.180","start":210208,"length":471},{"loc":"urn:cts:latinLit:phi0474.phi037:2.181","start":210679,"length":306},{"loc":"urn:cts:latinLit:phi0474.phi037:2.182","start":210985,"length":960},{"loc":"urn:cts:latinLit:phi0474.phi037:2.183","start":211945,"length":358},{"loc":"urn:cts:latinLit:phi0474.phi037:2.184","start":212303,"length":543},{"loc":"urn:cts:latinLit:phi0474.phi037:2.185","start":212846,"length":386},{"loc":"urn:cts:latinLit:phi0474.phi037:2.186","start":213232,"length":726},{"loc":"urn:cts:latinLit:phi0474.phi037:2.187","start":213958,"length":509},{"loc":"urn:cts:latinLit:phi0474.phi037:2.188","start":214467,"length":578},{"loc":"urn:cts:latinLit:phi0474.phi037:2.189","start":215045,"length":780},{"loc":"urn:cts:latinLit:phi0474.phi037:2.190","start":215825,"length":555},{"loc":"urn:cts:latinLit:phi0474.phi037:2.191","start":216380,"length":431},{"loc":"urn:cts:latinLit:phi0474.phi037:2.192","start":216811,"length":427},{"loc":"urn:cts:latinLit:phi0474.phi037:2.193","start":217238,"length":838},{"loc":"urn:cts:latinLit:phi0474.phi037:2.194","start":218076,"length":497},{"loc":"urn:cts:latinLit:phi0474.phi037:2.195","start":218573,"length":524},{"loc":"urn:cts:latinLit:phi0474.phi037:2.196","start":219097,"length":630},{"loc":"urn:cts:latinLit:phi0474.phi037:2.197","start":219727,"length":553},{"loc":"urn:cts:latinLit:phi0474.phi037:2.198","start":220280,"length":518},{"loc":"urn:cts:latinLit:phi0474.phi037:2.199","start":220798,"length":1183},{"loc":"urn:cts:latinLit:phi0474.phi037:2.200","start":221981,"length":793},{"loc":"urn:cts:latinLit:phi0474.phi037:2.201","start":222774,"length":844},{"loc":"urn:cts:latinLit:phi0474.phi037:2.202","start":223618,"length":530},{"loc":"urn:cts:latinLit:phi0474.phi037:2.203","start":224148,"length":633},{"loc":"urn:cts:latinLit:phi0474.phi037:2.204","start":224781,"length":413},{"loc":"urn:cts:latinLit:phi0474.phi037:2.205","start":225194,"length":339},{"loc":"urn:cts:latinLit:phi0474.phi037:2.206","start":225533,"length":546},{"loc":"urn:cts:latinLit:phi0474.phi037:2.207","start":226079,"length":293},{"loc":"urn:cts:latinLit:phi0474.phi037:2.208","start":226372,"length":591},{"loc":"urn:cts:latinLit:phi0474.phi037:2.209","start":226963,"length":852},{"loc":"urn:cts:latinLit:phi0474.phi037:2.210","start":227815,"length":525},{"loc":"urn:cts:latinLit:phi0474.phi037:2.211","start":228340,"length":600},{"loc":"urn:cts:latinLit:phi0474.phi037:2.212","start":228940,"length":509},{"loc":"urn:cts:latinLit:phi0474.phi037:2.213","start":229449,"length":424},{"loc":"urn:cts:latinLit:phi0474.phi037:2.214","start":229873,"length":446},{"loc":"urn:cts:latinLit:phi0474.phi037:2.215","start":230319,"length":501},{"loc":"urn:cts:latinLit:phi0474.phi037:2.216","start":230820,"length":522},{"loc":"urn:cts:latinLit:phi0474.phi037:2.217","start":231342,"length":516},{"loc":"urn:cts:latinLit:phi0474.phi037:2.218","start":231858,"length":330},{"loc":"urn:cts:latinLit:phi0474.phi037:2.219","start":232188,"length":420},{"loc":"urn:cts:latinLit:phi0474.phi037:2.220","start":232608,"length":497},{"loc":"urn:cts:latinLit:phi0474.phi037:2.221","start":233105,"length":413},{"loc":"urn:cts:latinLit:phi0474.phi037:2.222","start":233518,"length":428},{"loc":"urn:cts:latinLit:phi0474.phi037:2.223","start":233946,"length":543},{"loc":"urn:cts:latinLit:phi0474.phi037:2.224","start":234489,"length":659},{"loc":"urn:cts:latinLit:phi0474.phi037:2.225","start":235148,"length":699},{"loc":"urn:cts:latinLit:phi0474.phi037:2.226","start":235847,"length":555},{"loc":"urn:cts:latinLit:phi0474.phi037:2.227","start":236402,"length":534},{"loc":"urn:cts:latinLit:phi0474.phi037:2.228","start":236936,"length":330},{"loc":"urn:cts:latinLit:phi0474.phi037:2.229","start":237266,"length":576},{"loc":"urn:cts:latinLit:phi0474.phi037:2.230","start":237842,"length":492},{"loc":"urn:cts:latinLit:phi0474.phi037:2.231","start":238334,"length":370},{"loc":"urn:cts:latinLit:phi0474.phi037:2.232","start":238704,"length":603},{"loc":"urn:cts:latinLit:phi0474.phi037:2.233","start":239307,"length":696},{"loc":"urn:cts:latinLit:phi0474.phi037:2.234","start":240003,"length":478},{"loc":"urn:cts:latinLit:phi0474.phi037:2.235","start":240481,"length":629},{"loc":"urn:cts:latinLit:phi0474.phi037:2.236","start":241110,"length":779},{"loc":"urn:cts:latinLit:phi0474.phi037:2.237","start":241889,"length":411},{"loc":"urn:cts:latinLit:phi0474.phi037:2.238","start":242300,"length":354},{"loc":"urn:cts:latinLit:phi0474.phi037:2.239","start":242654,"length":482},{"loc":"urn:cts:latinLit:phi0474.phi037:2.240","start":243136,"length":381},{"loc":"urn:cts:latinLit:phi0474.phi037:2.241","start":243517,"length":386},{"loc":"urn:cts:latinLit:phi0474.phi037:2.242","start":243903,"length":757},{"loc":"urn:cts:latinLit:phi0474.phi037:2.243","start":244660,"length":298},{"loc":"urn:cts:latinLit:phi0474.phi037:2.244","start":244958,"length":545},{"loc":"urn:cts:latinLit:phi0474.phi037:2.245","start":245503,"length":395},{"loc":"urn:cts:latinLit:phi0474.phi037:2.246","start":245898,"length":396},{"loc":"urn:cts:latinLit:phi0474.phi037:2.247","start":246294,"length":567},{"loc":"urn:cts:latinLit:phi0474.phi037:2.248","start":246861,"length":712},{"loc":"urn:cts:latinLit:phi0474.phi037:2.249","start":247573,"length":688},{"loc":"urn:cts:latinLit:phi0474.phi037:2.250","start":248261,"length":447},{"loc":"urn:cts:latinLit:phi0474.phi037:2.251","start":248708,"length":481},{"loc":"urn:cts:latinLit:phi0474.phi037:2.252","start":249189,"length":538},{"loc":"urn:cts:latinLit:phi0474.phi037:2.253","start":249727,"length":456},{"loc":"urn:cts:latinLit:phi0474.phi037:2.254","start":250183,"length":433},{"loc":"urn:cts:latinLit:phi0474.phi037:2.255","start":250616,"length":675},{"loc":"urn:cts:latinLit:phi0474.phi037:2.256","start":251291,"length":528},{"loc":"urn:cts:latinLit:phi0474.phi037:2.257","start":251819,"length":801},{"loc":"urn:cts:latinLit:phi0474.phi037:2.258","start":252620,"length":286},{"loc":"urn:cts:latinLit:phi0474.phi037:2.259","start":252906,"length":515},{"loc":"urn:cts:latinLit:phi0474.phi037:2.260","start":253421,"length":556},{"loc":"urn:cts:latinLit:phi0474.phi037:2.261","start":253977,"length":347},{"loc":"urn:cts:latinLit:phi0474.phi037:2.262","start":254324,"length":683},{"loc":"urn:cts:latinLit:phi0474.phi037:2.263","start":255007,"length":511},{"loc":"urn:cts:latinLit:phi0474.phi037:2.264","start":255518,"length":404},{"loc":"urn:cts:latinLit:phi0474.phi037:2.265","start":255922,"length":616},{"loc":"urn:cts:latinLit:phi0474.phi037:2.266","start":256538,"length":505},{"loc":"urn:cts:latinLit:phi0474.phi037:2.267","start":257043,"length":400},{"loc":"urn:cts:latinLit:phi0474.phi037:2.268","start":257443,"length":877},{"loc":"urn:cts:latinLit:phi0474.phi037:2.269","start":258320,"length":303},{"loc":"urn:cts:latinLit:phi0474.phi037:2.270","start":258623,"length":378},{"loc":"urn:cts:latinLit:phi0474.phi037:2.271","start":259001,"length":429},{"loc":"urn:cts:latinLit:phi0474.phi037:2.272","start":259430,"length":296},{"loc":"urn:cts:latinLit:phi0474.phi037:2.273","start":259726,"length":385},{"loc":"urn:cts:latinLit:phi0474.phi037:2.274","start":260111,"length":546},{"loc":"urn:cts:latinLit:phi0474.phi037:2.275","start":260657,"length":398},{"loc":"urn:cts:latinLit:phi0474.phi037:2.276","start":261055,"length":641},{"loc":"urn:cts:latinLit:phi0474.phi037:2.277","start":261696,"length":261},{"loc":"urn:cts:latinLit:phi0474.phi037:2.278","start":261957,"length":521},{"loc":"urn:cts:latinLit:phi0474.phi037:2.279","start":262478,"length":457},{"loc":"urn:cts:latinLit:phi0474.phi037:2.280","start":262935,"length":774},{"loc":"urn:cts:latinLit:phi0474.phi037:2.281","start":263709,"length":279},{"loc":"urn:cts:latinLit:phi0474.phi037:2.282","start":263988,"length":213},{"loc":"urn:cts:latinLit:phi0474.phi037:2.283","start":264201,"length":387},{"loc":"urn:cts:latinLit:phi0474.phi037:2.284","start":264588,"length":405},{"loc":"urn:cts:latinLit:phi0474.phi037:2.285","start":264993,"length":772},{"loc":"urn:cts:latinLit:phi0474.phi037:2.286","start":265765,"length":465},{"loc":"urn:cts:latinLit:phi0474.phi037:2.287","start":266230,"length":516},{"loc":"urn:cts:latinLit:phi0474.phi037:2.288","start":266746,"length":300},{"loc":"urn:cts:latinLit:phi0474.phi037:2.289","start":267046,"length":563},{"loc":"urn:cts:latinLit:phi0474.phi037:2.290","start":267609,"length":512},{"loc":"urn:cts:latinLit:phi0474.phi037:2.291","start":268121,"length":590},{"loc":"urn:cts:latinLit:phi0474.phi037:2.292","start":268711,"length":513},{"loc":"urn:cts:latinLit:phi0474.phi037:2.293","start":269224,"length":287},{"loc":"urn:cts:latinLit:phi0474.phi037:2.294","start":269511,"length":654},{"loc":"urn:cts:latinLit:phi0474.phi037:2.295","start":270165,"length":535},{"loc":"urn:cts:latinLit:phi0474.phi037:2.296","start":270700,"length":521},{"loc":"urn:cts:latinLit:phi0474.phi037:2.297","start":271221,"length":421},{"loc":"urn:cts:latinLit:phi0474.phi037:2.298","start":271642,"length":421},{"loc":"urn:cts:latinLit:phi0474.phi037:2.299","start":272063,"length":706},{"loc":"urn:cts:latinLit:phi0474.phi037:2.300","start":272769,"length":582},{"loc":"urn:cts:latinLit:phi0474.phi037:2.301","start":273351,"length":448},{"loc":"urn:cts:latinLit:phi0474.phi037:2.302","start":273799,"length":420},{"loc":"urn:cts:latinLit:phi0474.phi037:2.303","start":274219,"length":454},{"loc":"urn:cts:latinLit:phi0474.phi037:2.304","start":274673,"length":344},{"loc":"urn:cts:latinLit:phi0474.phi037:2.305","start":275017,"length":586},{"loc":"urn:cts:latinLit:phi0474.phi037:2.306","start":275603,"length":331},{"loc":"urn:cts:latinLit:phi0474.phi037:2.307","start":275934,"length":444},{"loc":"urn:cts:latinLit:phi0474.phi037:2.308","start":276378,"length":447},{"loc":"urn:cts:latinLit:phi0474.phi037:2.309","start":276825,"length":286},{"loc":"urn:cts:latinLit:phi0474.phi037:2.310","start":277111,"length":458},{"loc":"urn:cts:latinLit:phi0474.phi037:2.311","start":277569,"length":337},{"loc":"urn:cts:latinLit:phi0474.phi037:2.312","start":277906,"length":477},{"loc":"urn:cts:latinLit:phi0474.phi037:2.313","start":278383,"length":513},{"loc":"urn:cts:latinLit:phi0474.phi037:2.314","start":278896,"length":287},{"loc":"urn:cts:latinLit:phi0474.phi037:2.315","start":279183,"length":500},{"loc":"urn:cts:latinLit:phi0474.phi037:2.316","start":279683,"length":444},{"loc":"urn:cts:latinLit:phi0474.phi037:2.317","start":280127,"length":529},{"loc":"urn:cts:latinLit:phi0474.phi037:2.318","start":280656,"length":236},{"loc":"urn:cts:latinLit:phi0474.phi037:2.319","start":280892,"length":368},{"loc":"urn:cts:latinLit:phi0474.phi037:2.320","start":281260,"length":352},{"loc":"urn:cts:latinLit:phi0474.phi037:2.321","start":281612,"length":364},{"loc":"urn:cts:latinLit:phi0474.phi037:2.322","start":281976,"length":391},{"loc":"urn:cts:latinLit:phi0474.phi037:2.323","start":282367,"length":381},{"loc":"urn:cts:latinLit:phi0474.phi037:2.324","start":282748,"length":291},{"loc":"urn:cts:latinLit:phi0474.phi037:2.325","start":283039,"length":472},{"loc":"urn:cts:latinLit:phi0474.phi037:2.326","start":283511,"length":452},{"loc":"urn:cts:latinLit:phi0474.phi037:2.327","start":283963,"length":421},{"loc":"urn:cts:latinLit:phi0474.phi037:2.328","start":284384,"length":364},{"loc":"urn:cts:latinLit:phi0474.phi037:2.329","start":284748,"length":641},{"loc":"urn:cts:latinLit:phi0474.phi037:2.330","start":285389,"length":566},{"loc":"urn:cts:latinLit:phi0474.phi037:2.331","start":285955,"length":516},{"loc":"urn:cts:latinLit:phi0474.phi037:2.332","start":286471,"length":246},{"loc":"urn:cts:latinLit:phi0474.phi037:2.333","start":286717,"length":547},{"loc":"urn:cts:latinLit:phi0474.phi037:2.334","start":287264,"length":414},{"loc":"urn:cts:latinLit:phi0474.phi037:2.335","start":287678,"length":611},{"loc":"urn:cts:latinLit:phi0474.phi037:2.336","start":288289,"length":269},{"loc":"urn:cts:latinLit:phi0474.phi037:2.337","start":288558,"length":675},{"loc":"urn:cts:latinLit:phi0474.phi037:2.338","start":289233,"length":271},{"loc":"urn:cts:latinLit:phi0474.phi037:2.339","start":289504,"length":624},{"loc":"urn:cts:latinLit:phi0474.phi037:2.340","start":290128,"length":383},{"loc":"urn:cts:latinLit:phi0474.phi037:2.341","start":290511,"length":1003},{"loc":"urn:cts:latinLit:phi0474.phi037:2.342","start":291514,"length":631},{"loc":"urn:cts:latinLit:phi0474.phi037:2.343","start":292145,"length":441},{"loc":"urn:cts:latinLit:phi0474.phi037:2.344","start":292586,"length":556},{"loc":"urn:cts:latinLit:phi0474.phi037:2.345","start":293142,"length":341},{"loc":"urn:cts:latinLit:phi0474.phi037:2.346","start":293483,"length":543},{"loc":"urn:cts:latinLit:phi0474.phi037:2.347","start":294026,"length":398},{"loc":"urn:cts:latinLit:phi0474.phi037:2.348","start":294424,"length":392},{"loc":"urn:cts:latinLit:phi0474.phi037:2.349","start":294816,"length":349},{"loc":"urn:cts:latinLit:phi0474.phi037:2.350","start":295165,"length":437},{"loc":"urn:cts:latinLit:phi0474.phi037:2.351","start":295602,"length":401},{"loc":"urn:cts:latinLit:phi0474.phi037:2.352","start":296003,"length":411},{"loc":"urn:cts:latinLit:phi0474.phi037:2.353","start":296414,"length":578},{"loc":"urn:cts:latinLit:phi0474.phi037:2.354","start":296992,"length":302},{"loc":"urn:cts:latinLit:phi0474.phi037:2.355","start":297294,"length":581},{"loc":"urn:cts:latinLit:phi0474.phi037:2.356","start":297875,"length":365},{"loc":"urn:cts:latinLit:phi0474.phi037:2.357","start":298240,"length":736},{"loc":"urn:cts:latinLit:phi0474.phi037:2.358","start":298976,"length":701},{"loc":"urn:cts:latinLit:phi0474.phi037:2.359","start":299677,"length":410},{"loc":"urn:cts:latinLit:phi0474.phi037:2.360","start":300087,"length":505},{"loc":"urn:cts:latinLit:phi0474.phi037:2.361","start":300592,"length":368},{"loc":"urn:cts:latinLit:phi0474.phi037:2.362","start":300960,"length":583},{"loc":"urn:cts:latinLit:phi0474.phi037:2.363","start":301543,"length":490},{"loc":"urn:cts:latinLit:phi0474.phi037:2.364","start":302033,"length":802},{"loc":"urn:cts:latinLit:phi0474.phi037:2.365","start":302835,"length":795},{"loc":"urn:cts:latinLit:phi0474.phi037:2.366","start":303630,"length":582},{"loc":"urn:cts:latinLit:phi0474.phi037:2.367","start":304212,"length":813},{"loc":"urn:cts:latinLit:phi0474.phi037:3.1","start":305025,"length":378},{"loc":"urn:cts:latinLit:phi0474.phi037:3.2","start":305403,"length":476},{"loc":"urn:cts:latinLit:phi0474.phi037:3.3","start":305879,"length":610},{"loc":"urn:cts:latinLit:phi0474.phi037:3.4","start":306489,"length":654},{"loc":"urn:cts:latinLit:phi0474.phi037:3.5","start":307143,"length":365},{"loc":"urn:cts:latinLit:phi0474.phi037:3.6","start":307508,"length":375},{"loc":"urn:cts:latinLit:phi0474.phi037:3.7","start":307883,"length":529},{"loc":"urn:cts:latinLit:phi0474.phi037:3.8","start":308412,"length":551},{"loc":"urn:cts:latinLit:phi0474.phi037:3.9","start":308963,"length":540},{"loc":"urn:cts:latinLit:phi0474.phi037:3.10","start":309503,"length":721},{"loc":"urn:cts:latinLit:phi0474.phi037:3.11","start":310224,"length":563},{"loc":"urn:cts:latinLit:phi0474.phi037:3.12","start":310787,"length":430},{"loc":"urn:cts:latinLit:phi0474.phi037:3.13","start":311217,"length":382},{"loc":"urn:cts:latinLit:phi0474.phi037:3.14","start":311599,"length":413},{"loc":"urn:cts:latinLit:phi0474.phi037:3.15","start":312012,"length":417},{"loc":"urn:cts:latinLit:phi0474.phi037:3.16","start":312429,"length":652},{"loc":"urn:cts:latinLit:phi0474.phi037:3.17","start":313081,"length":736},{"loc":"urn:cts:latinLit:phi0474.phi037:3.18","start":313817,"length":406},{"loc":"urn:cts:latinLit:phi0474.phi037:3.19","start":314223,"length":496},{"loc":"urn:cts:latinLit:phi0474.phi037:3.20","start":314719,"length":415},{"loc":"urn:cts:latinLit:phi0474.phi037:3.21","start":315134,"length":418},{"loc":"urn:cts:latinLit:phi0474.phi037:3.22","start":315552,"length":358},{"loc":"urn:cts:latinLit:phi0474.phi037:3.23","start":315910,"length":447},{"loc":"urn:cts:latinLit:phi0474.phi037:3.24","start":316357,"length":507},{"loc":"urn:cts:latinLit:phi0474.phi037:3.25","start":316864,"length":663},{"loc":"urn:cts:latinLit:phi0474.phi037:3.26","start":317527,"length":710},{"loc":"urn:cts:latinLit:phi0474.phi037:3.27","start":318237,"length":267},{"loc":"urn:cts:latinLit:phi0474.phi037:3.28","start":318504,"length":483},{"loc":"urn:cts:latinLit:phi0474.phi037:3.29","start":318987,"length":430},{"loc":"urn:cts:latinLit:phi0474.phi037:3.30","start":319417,"length":333},{"loc":"urn:cts:latinLit:phi0474.phi037:3.31","start":319750,"length":546},{"loc":"urn:cts:latinLit:phi0474.phi037:3.32","start":320296,"length":632},{"loc":"urn:cts:latinLit:phi0474.phi037:3.33","start":320928,"length":585},{"loc":"urn:cts:latinLit:phi0474.phi037:3.34","start":321513,"length":625},{"loc":"urn:cts:latinLit:phi0474.phi037:3.35","start":322138,"length":354},{"loc":"urn:cts:latinLit:phi0474.phi037:3.36","start":322492,"length":436},{"loc":"urn:cts:latinLit:phi0474.phi037:3.37","start":322928,"length":495},{"loc":"urn:cts:latinLit:phi0474.phi037:3.38","start":323423,"length":571},{"loc":"urn:cts:latinLit:phi0474.phi037:3.39","start":323994,"length":544},{"loc":"urn:cts:latinLit:phi0474.phi037:3.40","start":324538,"length":297},{"loc":"urn:cts:latinLit:phi0474.phi037:3.41","start":324835,"length":371},{"loc":"urn:cts:latinLit:phi0474.phi037:3.42","start":325206,"length":654},{"loc":"urn:cts:latinLit:phi0474.phi037:3.43","start":325860,"length":585},{"loc":"urn:cts:latinLit:phi0474.phi037:3.44","start":326445,"length":265},{"loc":"urn:cts:latinLit:phi0474.phi037:3.45","start":326710,"length":495},{"loc":"urn:cts:latinLit:phi0474.phi037:3.46","start":327205,"length":435},{"loc":"urn:cts:latinLit:phi0474.phi037:3.47","start":327640,"length":592},{"loc":"urn:cts:latinLit:phi0474.phi037:3.48","start":328232,"length":356},{"loc":"urn:cts:latinLit:phi0474.phi037:3.49","start":328588,"length":554},{"loc":"urn:cts:latinLit:phi0474.phi037:3.50","start":329142,"length":497},{"loc":"urn:cts:latinLit:phi0474.phi037:3.51","start":329639,"length":402},{"loc":"urn:cts:latinLit:phi0474.phi037:3.52","start":330041,"length":543},{"loc":"urn:cts:latinLit:phi0474.phi037:3.53","start":330584,"length":457},{"loc":"urn:cts:latinLit:phi0474.phi037:3.54","start":331041,"length":546},{"loc":"urn:cts:latinLit:phi0474.phi037:3.55","start":331587,"length":526},{"loc":"urn:cts:latinLit:phi0474.phi037:3.56","start":332113,"length":655},{"loc":"urn:cts:latinLit:phi0474.phi037:3.57","start":332768,"length":587},{"loc":"urn:cts:latinLit:phi0474.phi037:3.58","start":333355,"length":593},{"loc":"urn:cts:latinLit:phi0474.phi037:3.59","start":333948,"length":517},{"loc":"urn:cts:latinLit:phi0474.phi037:3.60","start":334465,"length":688},{"loc":"urn:cts:latinLit:phi0474.phi037:3.61","start":335153,"length":462},{"loc":"urn:cts:latinLit:phi0474.phi037:3.62","start":335615,"length":757},{"loc":"urn:cts:latinLit:phi0474.phi037:3.63","start":336372,"length":582},{"loc":"urn:cts:latinLit:phi0474.phi037:3.64","start":336954,"length":460},{"loc":"urn:cts:latinLit:phi0474.phi037:3.65","start":337414,"length":571},{"loc":"urn:cts:latinLit:phi0474.phi037:3.66","start":337985,"length":457},{"loc":"urn:cts:latinLit:phi0474.phi037:3.67","start":338442,"length":753},{"loc":"urn:cts:latinLit:phi0474.phi037:3.68","start":339195,"length":415},{"loc":"urn:cts:latinLit:phi0474.phi037:3.69","start":339610,"length":312},{"loc":"urn:cts:latinLit:phi0474.phi037:3.70","start":339922,"length":683},{"loc":"urn:cts:latinLit:phi0474.phi037:3.71","start":340605,"length":285},{"loc":"urn:cts:latinLit:phi0474.phi037:3.72","start":340890,"length":540},{"loc":"urn:cts:latinLit:phi0474.phi037:3.73","start":341430,"length":342},{"loc":"urn:cts:latinLit:phi0474.phi037:3.74","start":341772,"length":656},{"loc":"urn:cts:latinLit:phi0474.phi037:3.75","start":342428,"length":633},{"loc":"urn:cts:latinLit:phi0474.phi037:3.76","start":343061,"length":305},{"loc":"urn:cts:latinLit:phi0474.phi037:3.77","start":343366,"length":249},{"loc":"urn:cts:latinLit:phi0474.phi037:3.78","start":343615,"length":494},{"loc":"urn:cts:latinLit:phi0474.phi037:3.79","start":344109,"length":521},{"loc":"urn:cts:latinLit:phi0474.phi037:3.80","start":344630,"length":532},{"loc":"urn:cts:latinLit:phi0474.phi037:3.81","start":345162,"length":454},{"loc":"urn:cts:latinLit:phi0474.phi037:3.82","start":345616,"length":764},{"loc":"urn:cts:latinLit:phi0474.phi037:3.83","start":346380,"length":366},{"loc":"urn:cts:latinLit:phi0474.phi037:3.84","start":346746,"length":457},{"loc":"urn:cts:latinLit:phi0474.phi037:3.85","start":347203,"length":465},{"loc":"urn:cts:latinLit:phi0474.phi037:3.86","start":347668,"length":790},{"loc":"urn:cts:latinLit:phi0474.phi037:3.87","start":348458,"length":440},{"loc":"urn:cts:latinLit:phi0474.phi037:3.88","start":348898,"length":570},{"loc":"urn:cts:latinLit:phi0474.phi037:3.89","start":349468,"length":305},{"loc":"urn:cts:latinLit:phi0474.phi037:3.90","start":349773,"length":335},{"loc":"urn:cts:latinLit:phi0474.phi037:3.91","start":350108,"length":366},{"loc":"urn:cts:latinLit:phi0474.phi037:3.92","start":350474,"length":482},{"loc":"urn:cts:latinLit:phi0474.phi037:3.93","start":350956,"length":473},{"loc":"urn:cts:latinLit:phi0474.phi037:3.94","start":351429,"length":409},{"loc":"urn:cts:latinLit:phi0474.phi037:3.95","start":351838,"length":393},{"loc":"urn:cts:latinLit:phi0474.phi037:3.96","start":352231,"length":471},{"loc":"urn:cts:latinLit:phi0474.phi037:3.97","start":352702,"length":325},{"loc":"urn:cts:latinLit:phi0474.phi037:3.98","start":353027,"length":622},{"loc":"urn:cts:latinLit:phi0474.phi037:3.99","start":353649,"length":569},{"loc":"urn:cts:latinLit:phi0474.phi037:3.100","start":354218,"length":583},{"loc":"urn:cts:latinLit:phi0474.phi037:3.101","start":354801,"length":316},{"loc":"urn:cts:latinLit:phi0474.phi037:3.102","start":355117,"length":655},{"loc":"urn:cts:latinLit:phi0474.phi037:3.103","start":355772,"length":449},{"loc":"urn:cts:latinLit:phi0474.phi037:3.104","start":356221,"length":341},{"loc":"urn:cts:latinLit:phi0474.phi037:3.105","start":356562,"length":347},{"loc":"urn:cts:latinLit:phi0474.phi037:3.106","start":356909,"length":460},{"loc":"urn:cts:latinLit:phi0474.phi037:3.107","start":357369,"length":531},{"loc":"urn:cts:latinLit:phi0474.phi037:3.108","start":357900,"length":248},{"loc":"urn:cts:latinLit:phi0474.phi037:3.109","start":358148,"length":780},{"loc":"urn:cts:latinLit:phi0474.phi037:3.110","start":358928,"length":701},{"loc":"urn:cts:latinLit:phi0474.phi037:3.111","start":359629,"length":290},{"loc":"urn:cts:latinLit:phi0474.phi037:3.112","start":359919,"length":200},{"loc":"urn:cts:latinLit:phi0474.phi037:3.113","start":360119,"length":375},{"loc":"urn:cts:latinLit:phi0474.phi037:3.114","start":360494,"length":435},{"loc":"urn:cts:latinLit:phi0474.phi037:3.115","start":360929,"length":566},{"loc":"urn:cts:latinLit:phi0474.phi037:3.116","start":361495,"length":461},{"loc":"urn:cts:latinLit:phi0474.phi037:3.117","start":361956,"length":379},{"loc":"urn:cts:latinLit:phi0474.phi037:3.118","start":362335,"length":424},{"loc":"urn:cts:latinLit:phi0474.phi037:3.119","start":362759,"length":553},{"loc":"urn:cts:latinLit:phi0474.phi037:3.120","start":363312,"length":289},{"loc":"urn:cts:latinLit:phi0474.phi037:3.121","start":363601,"length":535},{"loc":"urn:cts:latinLit:phi0474.phi037:3.122","start":364136,"length":654},{"loc":"urn:cts:latinLit:phi0474.phi037:3.123","start":364790,"length":414},{"loc":"urn:cts:latinLit:phi0474.phi037:3.124","start":365204,"length":394},{"loc":"urn:cts:latinLit:phi0474.phi037:3.125","start":365598,"length":620},{"loc":"urn:cts:latinLit:phi0474.phi037:3.126","start":366218,"length":360},{"loc":"urn:cts:latinLit:phi0474.phi037:3.127","start":366578,"length":535},{"loc":"urn:cts:latinLit:phi0474.phi037:3.128","start":367113,"length":363},{"loc":"urn:cts:latinLit:phi0474.phi037:3.129","start":367476,"length":626},{"loc":"urn:cts:latinLit:phi0474.phi037:3.130","start":368102,"length":246},{"loc":"urn:cts:latinLit:phi0474.phi037:3.131","start":368348,"length":578},{"loc":"urn:cts:latinLit:phi0474.phi037:3.132","start":368926,"length":548},{"loc":"urn:cts:latinLit:phi0474.phi037:3.133","start":369474,"length":591},{"loc":"urn:cts:latinLit:phi0474.phi037:3.134","start":370065,"length":334},{"loc":"urn:cts:latinLit:phi0474.phi037:3.135","start":370399,"length":562},{"loc":"urn:cts:latinLit:phi0474.phi037:3.136","start":370961,"length":563},{"loc":"urn:cts:latinLit:phi0474.phi037:3.137","start":371524,"length":608},{"loc":"urn:cts:latinLit:phi0474.phi037:3.138","start":372132,"length":734},{"loc":"urn:cts:latinLit:phi0474.phi037:3.139","start":372866,"length":780},{"loc":"urn:cts:latinLit:phi0474.phi037:3.140","start":373646,"length":313},{"loc":"urn:cts:latinLit:phi0474.phi037:3.141","start":373959,"length":652},{"loc":"urn:cts:latinLit:phi0474.phi037:3.142","start":374611,"length":578},{"loc":"urn:cts:latinLit:phi0474.phi037:3.143","start":375189,"length":415},{"loc":"urn:cts:latinLit:phi0474.phi037:3.144","start":375604,"length":545},{"loc":"urn:cts:latinLit:phi0474.phi037:3.145","start":376149,"length":685},{"loc":"urn:cts:latinLit:phi0474.phi037:3.146","start":376834,"length":342},{"loc":"urn:cts:latinLit:phi0474.phi037:3.147","start":377176,"length":676},{"loc":"urn:cts:latinLit:phi0474.phi037:3.148","start":377852,"length":332},{"loc":"urn:cts:latinLit:phi0474.phi037:3.149","start":378184,"length":432},{"loc":"urn:cts:latinLit:phi0474.phi037:3.150","start":378616,"length":338},{"loc":"urn:cts:latinLit:phi0474.phi037:3.151","start":378954,"length":338},{"loc":"urn:cts:latinLit:phi0474.phi037:3.152","start":379292,"length":259},{"loc":"urn:cts:latinLit:phi0474.phi037:3.153","start":379551,"length":498},{"loc":"urn:cts:latinLit:phi0474.phi037:3.154","start":380049,"length":420},{"loc":"urn:cts:latinLit:phi0474.phi037:3.155","start":380469,"length":591},{"loc":"urn:cts:latinLit:phi0474.phi037:3.156","start":381060,"length":241},{"loc":"urn:cts:latinLit:phi0474.phi037:3.157","start":381301,"length":582},{"loc":"urn:cts:latinLit:phi0474.phi037:3.158","start":381883,"length":440},{"loc":"urn:cts:latinLit:phi0474.phi037:3.159","start":382323,"length":425},{"loc":"urn:cts:latinLit:phi0474.phi037:3.160","start":382748,"length":403},{"loc":"urn:cts:latinLit:phi0474.phi037:3.161","start":383151,"length":462},{"loc":"urn:cts:latinLit:phi0474.phi037:3.162","start":383613,"length":366},{"loc":"urn:cts:latinLit:phi0474.phi037:3.163","start":383979,"length":465},{"loc":"urn:cts:latinLit:phi0474.phi037:3.164","start":384444,"length":518},{"loc":"urn:cts:latinLit:phi0474.phi037:3.165","start":384962,"length":374},{"loc":"urn:cts:latinLit:phi0474.phi037:3.166","start":385336,"length":449},{"loc":"urn:cts:latinLit:phi0474.phi037:3.167","start":385785,"length":921},{"loc":"urn:cts:latinLit:phi0474.phi037:3.168","start":386706,"length":766},{"loc":"urn:cts:latinLit:phi0474.phi037:3.169","start":387472,"length":410},{"loc":"urn:cts:latinLit:phi0474.phi037:3.170","start":387882,"length":323},{"loc":"urn:cts:latinLit:phi0474.phi037:3.171","start":388205,"length":745},{"loc":"urn:cts:latinLit:phi0474.phi037:3.172","start":388950,"length":282},{"loc":"urn:cts:latinLit:phi0474.phi037:3.173","start":389232,"length":592},{"loc":"urn:cts:latinLit:phi0474.phi037:3.174","start":389824,"length":336},{"loc":"urn:cts:latinLit:phi0474.phi037:3.175","start":390160,"length":485},{"loc":"urn:cts:latinLit:phi0474.phi037:3.176","start":390645,"length":416},{"loc":"urn:cts:latinLit:phi0474.phi037:3.177","start":391061,"length":567},{"loc":"urn:cts:latinLit:phi0474.phi037:3.178","start":391628,"length":594},{"loc":"urn:cts:latinLit:phi0474.phi037:3.179","start":392222,"length":508},{"loc":"urn:cts:latinLit:phi0474.phi037:3.180","start":392730,"length":726},{"loc":"urn:cts:latinLit:phi0474.phi037:3.181","start":393456,"length":444},{"loc":"urn:cts:latinLit:phi0474.phi037:3.182","start":393900,"length":651},{"loc":"urn:cts:latinLit:phi0474.phi037:3.183","start":394551,"length":697},{"loc":"urn:cts:latinLit:phi0474.phi037:3.184","start":395248,"length":530},{"loc":"urn:cts:latinLit:phi0474.phi037:3.185","start":395778,"length":724},{"loc":"urn:cts:latinLit:phi0474.phi037:3.186","start":396502,"length":675},{"loc":"urn:cts:latinLit:phi0474.phi037:3.187","start":397177,"length":277},{"loc":"urn:cts:latinLit:phi0474.phi037:3.188","start":397454,"length":476},{"loc":"urn:cts:latinLit:phi0474.phi037:3.189","start":397930,"length":232},{"loc":"urn:cts:latinLit:phi0474.phi037:3.190","start":398162,"length":588},{"loc":"urn:cts:latinLit:phi0474.phi037:3.191","start":398750,"length":598},{"loc":"urn:cts:latinLit:phi0474.phi037:3.192","start":399348,"length":413},{"loc":"urn:cts:latinLit:phi0474.phi037:3.193","start":399761,"length":395},{"loc":"urn:cts:latinLit:phi0474.phi037:3.194","start":400156,"length":368},{"loc":"urn:cts:latinLit:phi0474.phi037:3.195","start":400524,"length":586},{"loc":"urn:cts:latinLit:phi0474.phi037:3.196","start":401110,"length":420},{"loc":"urn:cts:latinLit:phi0474.phi037:3.197","start":401530,"length":739},{"loc":"urn:cts:latinLit:phi0474.phi037:3.198","start":402269,"length":618},{"loc":"urn:cts:latinLit:phi0474.phi037:3.199","start":402887,"length":490},{"loc":"urn:cts:latinLit:phi0474.phi037:3.200","start":403377,"length":633},{"loc":"urn:cts:latinLit:phi0474.phi037:3.201","start":404010,"length":453},{"loc":"urn:cts:latinLit:phi0474.phi037:3.202","start":404463,"length":520},{"loc":"urn:cts:latinLit:phi0474.phi037:3.203","start":404983,"length":740},{"loc":"urn:cts:latinLit:phi0474.phi037:3.204","start":405723,"length":244},{"loc":"urn:cts:latinLit:phi0474.phi037:3.205","start":405967,"length":533},{"loc":"urn:cts:latinLit:phi0474.phi037:3.206","start":406500,"length":556},{"loc":"urn:cts:latinLit:phi0474.phi037:3.207","start":407056,"length":573},{"loc":"urn:cts:latinLit:phi0474.phi037:3.208","start":407629,"length":386},{"loc":"urn:cts:latinLit:phi0474.phi037:3.209","start":408015,"length":271},{"loc":"urn:cts:latinLit:phi0474.phi037:3.210","start":408286,"length":401},{"loc":"urn:cts:latinLit:phi0474.phi037:3.211","start":408687,"length":384},{"loc":"urn:cts:latinLit:phi0474.phi037:3.212","start":409071,"length":351},{"loc":"urn:cts:latinLit:phi0474.phi037:3.213","start":409422,"length":896},{"loc":"urn:cts:latinLit:phi0474.phi037:3.214","start":410318,"length":492},{"loc":"urn:cts:latinLit:phi0474.phi037:3.215","start":410810,"length":357},{"loc":"urn:cts:latinLit:phi0474.phi037:3.216","start":411167,"length":544},{"loc":"urn:cts:latinLit:phi0474.phi037:3.217","start":411711,"length":679},{"loc":"urn:cts:latinLit:phi0474.phi037:3.218","start":412390,"length":313},{"loc":"urn:cts:latinLit:phi0474.phi037:3.219","start":412703,"length":710},{"loc":"urn:cts:latinLit:phi0474.phi037:3.220","start":413413,"length":462},{"loc":"urn:cts:latinLit:phi0474.phi037:3.221","start":413875,"length":515},{"loc":"urn:cts:latinLit:phi0474.phi037:3.222","start":414390,"length":454},{"loc":"urn:cts:latinLit:phi0474.phi037:3.223","start":414844,"length":552},{"loc":"urn:cts:latinLit:phi0474.phi037:3.224","start":415396,"length":564},{"loc":"urn:cts:latinLit:phi0474.phi037:3.225","start":415960,"length":560},{"loc":"urn:cts:latinLit:phi0474.phi037:3.226","start":416520,"length":396},{"loc":"urn:cts:latinLit:phi0474.phi037:3.227","start":416916,"length":663},{"loc":"urn:cts:latinLit:phi0474.phi037:3.228","start":417579,"length":532},{"loc":"urn:cts:latinLit:phi0474.phi037:3.229","start":418111,"length":285},{"loc":"urn:cts:latinLit:phi0474.phi037:3.230","start":418396,"length":468}]}
{"id":"urn:cts:latinLit:phi0474.phi039.perseus-lat1","text":"CVM e Cilicia decedens Rhodum venissem et eo mihi\nde Q. Hortensi morte esset adlatum, opinione omnium\nmaiorem animo cepi dolorem. Nam et amico amisso cum\nconsuetudine iucunda tum multorum officiorum coniun-\nctione me privatum videbam et interitu talis auguris digni-\ntatem nostri conlegi deminutam dolebam; qua in cogitatione et cooptatum me ab eo in conlegium recordabar, in\nquo iuratus iudicium dignitatis meae fecerat, et inauguratum\nab eodem, ex quo augurum institutis in parentis eum loco\ncolere debebam.\naugebat etiam molestiam quod magna\nsapientium civium bonorumque penuria vir egregius con-\niunctissimusque mecum consiliorum omnium societate\nalienissimo rei publicae tempore exstinctus et auctoritatis\net prudentiae suae triste nobis desiderium reliquerat, dole-\nbamque quod non, ut plerique putabant, adversarium aut\nobtrectatorem laudum mearum sed socium potius et consortem gloriosi laboris amiseram.\netenim si in leviorum\nartium studio memoriae proditum est poetas nobilis poeta-\nrum aequalium morte doluisse, quo tandem animo eius\ninteritum ferre debui, cum quo certare erat gloriosius quam\nomnino adversarium non habere ? cum praesertim non\nmodo numquam sit aut illius a me cursus impeditus aut\n\n\n\nab illo meus, sed contra semper alter ab altero adiutus et\ncommunicando et monendo et favendo.\nsed quoniam per-\npetua quadam felicitate usus ille excessit e vita suo magis\nquam suorum civium tempore et tum occidit cum lugere\nfacilius rem publicam posset, si viveret, quam iuvare, vixit\nque tam diu quam licuit in civitate bene beateque vivere:\nnostro incommodo detrimentoque, si est ita necesse, doleamus, illius vero mortis opportunitatem benevolentia potius\nquam misericordia prosequamur, ut, quotienscumque de\nclarissimo et beatissimo viro cogitemus, ilium potius quam\nnosmet ipsos diligere videamur.\nnam si id dolemus, quod\neo iam frui nobis non licet, nostrum est id malum quod\nmodice feramus, ne id non ad amicitiam sed ad domesticam utilitatem referre videamur; sin tamquam illi ipsi acerbitatis aliquid acciderit angimur, summam eius felicitatem\nnon satis grato animo interpretamur.\netenim si viveret Q. Hortensius, cetera fortasse desi-\nderaret una cum reliquis bonis et fortibus civibus, hunc\nautem aut\npraeter ceteros aut cum paucis sustineret dolorem, cum forum populi Romani, quod fuisset quasi theatrum\nillius ingeni, voce erudita et Romanis Graecisque auribus\ndigna spoliatum atque orbatum videret.\nequidem angor\nanimo non consili, non ingeni, non auctoritatis armis egere\nrem publicam, quae didiceram tractare quibusque me assuefeceram quaeque erant propria cum praestantis in re publica\nviri tum bene moratae et bene constitutae civitatis. Quod\nsi fuit in re publica tempus ullum, cum extorquere arma\nposset e manibus iratorum civium boni civis auctoritas et\noratio, tum profecto fuit cum patrocinium pacis exclusum\nest aut errore hominum aut timore.\nita nobismet ipsis\n\n\n\naccidit ut, quamquam essent multo magis alia lugenda,\ntamen hoc doleremus quod, quo tempore aetas nostra perfuncta rebus amplissimis tamquam in portum confugere\ndeberet non inertiae neque desidiae, sed oti moderati\natque honesti, cumque ipsa oratio iam nostra canesceret\nhaberetque suam quandam maturitatem et quasi senectutem, tum arma sunt ea sumpta, quibus illi ipsi, qui didicerant eis uti gloriose, quem ad modum salutariter uterentur,\nnon reperiebant.\nitaque ei mihi videntur fortunate beate\nque vixisse cum in ceteris civitatibus tum maxime in nostra,\nquibus cum auctoritate rerumque gestarum gloria tum etiam\nsapientiae laude perfrui licuit. Quorum memoria et recordatio in maximis nostris gravissimisque curis iucunda sane\nfuit, cum in eam nuper ex sermone quodam incidissemus.\nnam cum inambularem in xysto et essem otiosus domi,\nM. ad me Brutus, ut consueverat, cum T. Pomponio venit,\nhomines cum inter se coniuncti tum mihi ita cari itaque\niucundi, ut eorum aspectu omnis quae me angebat de re\npublica cura consederit. Quos postquam salutavi: Quid\nvos, inquam, Brute et Attice ? numquid tandem novi?\nNihil sane, inquit Brutus, quod quidem aut tu audire velis\naut ego pro certo dicere audeam.\ntum Atticus: Eo, inquit,\nad te animo venimus, ut de re publica esset silentium et\naliquid audiremus potius ex te quam te adficeremus ulla\nmolestia. Vos vero, inquam, Attice, et praesentem me cura\nlevatis et absenti magna solacia dedistis. Nam vestris\nprimum litteris recreatus me ad pristina studia revocavi.\nTum ille: Legi, inquit, perlibenter epistulam quam ad te\nBrutus misit ex Asia, qua mihi visus est et monere te pru-\ndenter et consolari amicissime.\nrecte, inquam, est visus;\nnam me istis scito litteris ex diuturna perturbatione totius\nvaletudinis tamquam ad aspiciendam lucem esse revocatum.\n\n\n\nAtque ut post Cannensem illam calamitatem primum Marcelli ad Nolam proelio populus se Romanus erexit posteaque\nprosperae res deinceps multae consecutae sunt, sic post\nrerum nostrarum et communium gravissimos casus nihil\nante epistulam Bruti mihi accidit quod vellem aut quod\naliqua ex parte sollicitudines adlevaret meas.\ntum Brutus:\nVolui id quidem efficere certe et capio magnum fructum, si\nquidem quod volui tanta in re consecutus sum. Sed scire\ncupio, quae te Attici litterae delectaverint. Istae vero, inquam, Brute, non modo delectationem mihi sed etiam, ut\nspero, salutem attulerunt. Salutem ? inquit ille. Quodnam\ntandem genus istuc tam praeclarum litterarum fuit? An\nmihi potuit, inquam, esse aut gratior ulla salutatio aut ad\nhoc tempus aptior quam illius libri quo me hic adfatus quasi\niacentem excitavit?\nturn ille: Nempe eum dicis, inquit,\nquo iste omnem rerum memoriam breviter et, ut mihi\nquidem visum est, perdiligenter complexus est ? Istum\nipsum, inquam, Brute, dico librum mihi saluti fuisse.\ntum\nAtticus: Optatissimum mihi quidem est quod dicis; sed\nquid tandem habuit liber iste quod tibi aut novum aut\ntanto usui posset esse?\nille vero et nova, inquam, mihi\nquidem multa et eam utilitatem quam requirebam, ut explicatis ordinibus temporum uno in conspectu omnia viderem. Quae cum studiose tractare coepissem, ipsa mihi\ntractatio litterarum salutaris fuit admonuitque, Pomponi, ut\na te ipso sumerem aliquid ad me reficiendum teque remunerandum si non pari, at grato tamen munere: quamquam\nillud Hesiodium laudatur a doctis, quod eadem mensura\nreddere iubet quae acceperis aut etiam cumulatiore, si possis.\nego autem voluntatem tibi profecto emetiar, sed rem ipsam\nnonduin posse videor; idque ut ignoscas, a te peto. Nec\nenim ex novis, ut agricolae solent, fructibus est, unde tibi\nreddam quod accepi—sic omnis fetus repressus est\nexustus-\nque siti flos veteris ubertatis exaruit—nec ex conditis, qui\niacent in tenebris et ad quos omnis nobis aditus, qui paene\nsolis patuit, obstructus est. Seremus igitur aliquid tamquam\nin inculto et derelicto solo; quod ita diligenter colemus, ut\nimpendiis etiam augere possimus largitatem tui muneris:\nmodo idem noster animus efficere possit quod ager, qui\ncum multos annos quievit, uberiores efferre fruges solet.\nTum ille:\nego vero et exspectabo ea quae polliceris, nec\nexigam nisi tuo commodo et erunt mihi pergrata, si solveris.\nMihi quoque, inquit Brutus, [et] exspectanda sunt ea quae\nAttico polliceris, etsi fortasse ego a te huius voluntarius\nprocurator petam, quod ipse, cui debes, incommodo se tuo\n\nexacturum negat.\nat vero, inquam, tibi ego, Brute, non\nsolvam, nisi prius a te cavero amplius eo nomine neminem,\ncuius petitio sit, petiturum. Non me hercule, inquit, tibi re-\npromittere istuc quidem ausim. Nam hunc, qui negat, video\nflagitatorem non ilium quidem tibi molestum, sed adsiduum\ntamen et acrem fore. Tum Pomponius: Ego vero, inquit,\nBrutum nihil mentiri puto. Videor enim iam te ausurus\nesse appellare, quoniam longo intervallo modo primum\nanimadverti paulo te hilariorem.\nitaque quoniam hic quod\nmihi deberetur se exacturum professus est, quod huic debes\nego a te peto. Quidnam id ? inquam. Vt scribas, inquit,\naliquid; iam pridem enim conticuerunt tuae litterae. Nam\nut illos de re public libros edidisti, nihil a te sane postea\n\n\n\naccepimus: eisque nosmet ipsi ad rerum nostrarum memo-\nriam comprehendendam impulsi atque incensi sumus. Sed\nilla, cum poteris; atque ut possis, rogo;\nnunc vero, inquit,\nsi es animo vacuo, expone nobis quod quaerimus. Quidnam est id? inquam. Quod mihi nuper in Tusculano in\ncohavisti de oratoribus, quando esse coepissent, qui etiam\net quales fuissent. Quem ego sermonem cum ad Brutum\ntuum vel nostrum potius detulissem, magno opere hic audire\nse velle dixit. Itaque hunc elegimus diem, cum te sciremus\nesse vacuum. Qua re, si tibi est commodum, ede illa quae\ncoeperas et Bruto et mihi.\nego vero, inquam, si potuero,\nfaciam vobis satis. Poteris, inquit: relaxa modo paulum\nanimum aut sane, si potes, libera.\nNempe igitur hinc tum, Pomponi, ductus est sermo,\nquod erat a me mentio facta causam Deiotari fidelissimi\natque optimi regis ornatissime et copiosissime a Bruto me\naudisse defensam.\nscio, inquit, ab isto initio tractum esse\nsermonem teque Bruti dolentem vicem quasi deflevisse iu-\ndiciorum.vastitatem et fori. Feci, inquam, istuc quidem et\nsaepe facio.\nNam mihi, Brute, in te intuenti crebro in\nmerrtem venit vereri, ecquodnam curriculum aliquando sit\nhabitura tua et natura admirabilis et exquisita doctrina et\nsingularis industria. Cum enim in maximis causis versatus\nesses et cum tibi aetas nostra iam cederet fascisque summit-\nteret, subito in civitate cum alia ceciderunt tum etiam ea\nipsa, de qua disputare ordimur, eloquentia obmutuit.\ntum\nille: Ceterarum rerum causa, inquit, istuc et doleo et\ndolendum puto; dicendi autem me non tam fructus et\ngloria quam studium ipsum exercitatioque delectat: quod\nmihi nulla res eripiet te praesertim tam studioso mei.\n\n\n\nDicere enim bene nemo potest nisi qui prudenter intellegit;\nqua re qui eloquentiae verae dat operam, dat prudentiae,\nqua ne maximis quidem in bellis aequo animo carere quis-\nquam potest.\npraeclare, inquam, Brute, dicis eoque magis\nista dicendi laude delector quod cetera, quae sunt quon-\ndam habita in civitate pulcherrima, nemo est tam humilis\nqui se non aut posse adipisci aut adeptum putet; eloquentem neminem video factum esse victoria. Sed quo facilius\nsermo explicetur, sedentes, si videtur, agamus. Cum idem\nplacuisset illis, tum in pratulo propter Platonis statuam con-\nsedimus.\nhic ego: Laudare igitur eloquentiam et quanta vis sit\neius expromere quantamque eis qui sint eam consecuti\ndignitatem adferat, neque propositum nobis est hoc loco\nneque necessarium. Hoc vero sine ulla dubitatione con-\nfirmaverim, sive illa arte pariatur aliqua sive exercitatione\nquadam sive natura, rem unam esse omnium difficillimam.\nQuibus enim ex quinque rebus constare dicitur, earum una\nquaeque est ars ipsa magna per sese. Qua re quinque artium\nconcursus maximarum quantam vim quantamque difficul\ntatem habeat existimari potest.\ntestis est Graecia, quae\ncum eloquentiae studio sit incensa iamdiuque excellat in\nea praestetque ceteris, tamen omnis artis vetustiores habet\net multo ante non inventas solum sed etiam perfectas,\nquam haec est [a Graecis] elaborata dicendi vis atque copia.\nIn quam cum intueor, maxime mihi occurrunt, Attice, et\nquasi lucent Athenae tuae, qua in urbe primum se orator\nextulit primumque etiam monumentis et litteris oratio est\ncoepta mandari.\ntamen ante Periclem, cuius scripta quae\n\n\n\ndam feruntur, et Thucydidem, qui non nascentibus Athenis\nsed iam adultis fuerunt, littera nulla est quae quidem ornatum aliquem habeat et oratoris esse videatur. Quamquam\nopinio est et eum, qui multis annis ante hos fuerit, Pisistra-\ntum et paulo seniorem etiam Solonem posteaque Clisthenem\nmultum ut temporibus illis valuisse dicendo.\npost hanc\naetatem aliquot annis, ut ex Atticis monumentis potest perspici, Themistocles fuit, quem constat cum prudentia tum\netiam eloquentia praestitisse; post Pericles, qui cum floreret\nomni genere virtutis, hac tamen fuit laude clarissimus.\nCleonem etiam temporibus illis turbulentum illum quidem\ncivem, sed tamen eloquentem constat fuisse.\nhuic aetati\nsuppares Alcibiades Critias Theramenes; quibus temporibus quod dicendi genus viguerit ex Thucydidi scriptis, qui\nipse tum fuit, intellegi maxime potest. Grandes erant\nverbis, crebri sententiis, compressione rerum breves et ob\neam ipsam causam interdum subobscuri.\nsed ut intelle-\nctum est quantam vim haberet accurata et facta quodam\nmodo oratio, tum etiam magistri dicendi multi subito exstiterunt. Tum Leontinus Gorgias, Thrasymachus Calche\ndonius, Protagoras Abderites, Prodicus Cius, Hippias Elius\nin honore magno fuit\n; aliique multi temporibus eisdem\ndocere se profitebantur, arrogantibus sane verbis, quem ad\nmodum causa inferior—ita enim loquebantur—dicendo fieri\nsuperior posset.\nhis opposuit sese Socrates, qui subtilitate\nquadam disputandi refellere eorum instituta solebat [verbis].\nHuius ex uberrimis sermonibus exstiterunt doctissimi viri;\nprimumque tum philosophia non illa de natura, quae fuerat\n\n\n\nantiquior, sed haec, in qua de bonis rebus et malis deque\nhominum vita et moribus disputatur, inventa dicitur. Quod\nquoniam genus ab hoc quod proposuimus abhorret, philo-\nsophos aliud in tempus reiciamus; ad oratores, a quibus\ndigressi sumus, revertamur.\nexstitit igitur iam senibus illis\nquos paulo ante diximus Isocrates, cuius domus cunctae\nGraeciae quasi ludus quidam patuit atque officina dicendi;\nmagnus orator et perfectus magister, quamquam forensi\nluce caruit intraque parietes aluit eam gloriam quam nemo\nmeo quidem iudicio est postea consecutus. Is et ipse scri-\npsit multa praeclare et docuit alios; et cum cetera melius\nquam superiores tum primus intellexit etiam in soluta oratione, dum versum effugeres, modum tamen et numerum\nquendam oportere servari.\nante hunc enim verborum\nquasi structura et quaedam ad numerum conclusio nulla\nerat aut, si quando erat, non apparebat eam dedita opera\nesse quaesitamâ€”quae forsitan laus sit, verum tamen natura\nmagis tum casuque, non umquam\naut ratione aliqua aut ulla\nobservatione fiebat.\nipsa enim natura circumscriptione\nquadam verborum comprehendit concluditque sententiam,\nquae cum aptis constricta verbis est, cadit etiam plerumque\nnumerose. Nam et aures ipsae quid plenum, quid inane sit\niudicant et spiritu quasi necessitate aliqua verborum com-\nprehensio terminatur; in quo non modo defici sed etiam\nlaborare turpe est.\ntum fuit Lysias ipse quidem in causis\nforensibus non versatus, sed egregie subtilis scriptor atque\nelegans, quem iam prope audeas oratorem perfectum dicere.\nNam plane quidem perfectum et quoi nihil admodum desit\n\n\n\nDemosthenem facile dixeris. Nihil acute inveniri potuit in\neis causis quas scripsit, nihil, ut ita dicam, subdole, nihil\nversute, quod ille non viderit; nihil subtiliter dici, nihil\npresse, nihil enucleate, quo fieri possit aliquid limatius;\nnihil contra grande, nihil incitatum, nihil ornatum vel ver\nborum gravitate vel sententiarum, quo quicquam esset\nelatius.\nhuic Hyperides proximus et Aeschines fuit et\nLycurgus et Dinarchus et is, cuius nulla exstant scripta,\nDemades aliique plures. Haec enim aetas effudit hanc\ncopiam; et, ut opinio mea fert, sucus ille et sanguis incor\nruptus usque ad hanc aetatem oratorum fuit, in qua naturalis\ninesset, non fucatus nitor.\nphalereus enim successit eis seni-\nbus adulescens eruditissimus ille quidem horum omnium,\nsed non tam armis institutus quam palaestra. Itaque delectabat magis Atheniensis quam inflammabat. Proces\nserat enim in solem et pulverem, non ut e militari tabernaculo, sed ut e Theophrasti doctissimi hominis umbraculis.\nhic primus inflexit orationem et eam mollem teneramque\nreddidit et suavis, sicut fuit, videri maluit quam gravis;\nsed suavitate ea, qua perfunderet animos, non qua perfri-\nngeret, [et] tantum ut memoriam concinnitatis suae, non,\nquem ad modum de Pericle scripsit Eupolis, cum delectatione aculeos etiam relinqueret in animis eorum a quibus\nesset auditus.\nvidesne igitur vel in ea ipsa urbe, in qua et nata et alta\nsit eloquentia, quam ea sero prodierit in lucem ? Si quidem\nante Solonis aetatem et Pisistrati de nullo ut diserto memoriae proditum est. At hi quidem, ut populi Romani aetas\nest, senes, ut Atheniensium saecula numerantur, adulescentes\ndebent videri. Nam etsi Servio Tullio regnante viguerunt,\ntamen multo diutius Athenae iam erant quam est Roma\n\n\n\nad hodiernum diem. Nec tamen dubito quin habuerit vim\nmagnam semper oratio.\nneque enim iam Troicis tempori\nbus tantum laudis in dicendo Vlixi tribuisset Homerus et\nNestori, quorum alterum vim habere voluit, alterum suavi-\ntatem, nisi iam tum esset honos eloquentiae; neque ipse\npoeta hic tam [idem] ornatus in dicendo ac plane orator\nfuisset. Cuius etsi incerta sunt tempora, tamen annis\nmultis fuit ante Romulum; si quidem non infra superiorem\nLycurgum fuit, a quo est disciplina Lacedaemoniorum\nastricta legibus.\nsed studium eius generis maiorque vis\nagnoscitur in Pisistrato. Denique hunc proximo saeculo\nThemistocles insecutus est, ut apud nos, perantiquus, ut\napud Atheniensis, non ita sane vetus. Fuit enim regnante\niam Graecia, nostra autem civitate non ita pridem dominatu\nregio liberata. Nam bellum Volscorum illud gravissimum,\ncui Coriolanus exsul interfuit, eodem fere tempore quo Persarum bellum fuit, similisque fortuna clarorum virorum;\nsi\nquidem uterque cum civis egregius fuisset, populi ingrati\npulsus iniuria se ad hostis contulit conatumque iracundiae\nsuae morte sedavit. Nam etsi aliter apud te est, Attice, de\nCoriolano, concede tamen ut huic generi mortis potius adsentiar. At ille ridens :\ntuo vero, inquit, arbitratu; quoniam\nquidem concessum est rhetoribus ementiri in historiis, ut\naliquid dicere possint argutius. Vt enim tu nunc de Corio-\nlano, sic Clitarchus, sic Stratocles de Themistocle finxit.\nnam quem Thucydides, qui et Atheniensis erat et summo\nloco natus summusque vir et paulo aetate posterior, tantum\nmorbo\nmortuum scripsit et in Attica clam humatum, addidit\n\n\n\nfuisse suspicionem veneno sibi conscivisse mortem: hunc\nisti aiunt, cum taurum immolavisset, excepisse sanguinem\npatera et eo poto mortuum concidisse. Hanc enim mortem\nrhetorice et tragice ornare potuerunt, illa mors vulgaris\nnullam praebebat materiem ad ornatum. Qua re quoniam\ntibi ita quadrat, omnia fuisse in\nThemistocle paria et Corio-\nlano, pateram quoque a me sumas licet, praebebo etiam\nhostiam, ut Coriolanus sit plane alter Themistocles.\nsit\nsane, inquam, ut libet, de isto; et ego cautius posthac\nhistoriam attingam te audiente, quem rerum Romanarum\nauctorem laudare possum religiosissimum. Sed tum fere\nPericles Xanthippi filius, de quo ante dixi, primus adhibuit\ndoctrinam; quae quamquam tum nulla erat dicendi, tamen\nab Anaxagora physico eruditus exercitationem mentis a reconditis abstrusisque rebus ad causas forensis popularis\nque facile traduxerat. Huius suavitate maxime hilaratae\nAthenae sunt, huius ubertatem et copiam admiratae eius-\ndem vim dicendi terroremque timuerunt.\nhaec igitur aetas\nprima Athenis oratorem prope perfectum tulit. Nec enim\nin constituentibus rem publicam nec in bella gerentibus\nnec in impeditis ac regum dominatione devinctis nasci\ncupiditas dicendi solet. Pacis est comes otique socia et\niam bene constitutae civitatis quasi alumna quaedam elo-\nquentia.\nitaque ait Aristoteles, cum sublatis in Sicilia\ntyrannis res privatae longo intervallo iudiciis repeterentur,\ntum primum, quod esset acuta illa gens et controversia\n†natura, artem et praecepta Siculos Coracem et Tisiam\nconscripsisse—nam antea neminem solitum via nec arte,\nsed accurate tamen et descripte plerosque dicere—; scriptas-\n\n\n\nque fuisse et paratas a Protagora rerum inlustrium disputa-\ntiones, qui nunc communes appellantur loci;\nquod idem\nfecisse Gorgiam, quem singularum rerum laudes vitupera-\ntionesque conscripsisse, quod iudicaret hoc oratoris esse\nmaxime proprium, rem augere posse laudando vituperan-\ndoque rursus affligere; huic Antiphontem Rhamnusium\nsimilia quaedam habuisse conscripta; quo neminem umquam melius ullam oravisse capitis causam, cum se ipse\ndefenderet, [se audiente] locuples auctor scripsit Thucy-\ndides;\nnam Lysiam primo profiteri solitum artem esse\ndicendi; deinde, quod Theodorus esset in arte subtilior,\nin orationibus autem ieiunior, orationes eum scribere aliis\ncoepisse, artem removisse; similiter Isocratem primo artem\ndicendi esse negavisse, scribere autem aliis solitum orationes,\nquibus in iudiciis uterentur; sed cum ex eo, quia quasi\ncommitteret contra legem 'quo quis iudicio circumveniretur,' saepe ipse in iudicium vocaretur, orationes aliis destitisse scribere totumque se ad artes componendas transtulisse.\net Graeciae quidem oratorum partus atque fontis vides, ad\nnostrorum annalium rationem veteres, ad ipsorum sane re-\ncentes. Nam ante quam delectata est Atheniensium civitas\nhac laude dicendi, multa iam memorabilia et in domesticis\net in bellicis rebus effecerat. Hoc autem studium non erat\ncommune Graeciae, sed proprium Athenarum.\nquis enim\naut Argivum oratorem aut Corinthium aut Thebanum scit\nfuisse temporibus illis? nisi quid de Epaminonda docto\nhomine suspicari libet. Lacedaemonium vero usque ad\nhoc tempus audivi fuisse neminem. Menelaum ipsum\n\n\n\ndulcem ilium quidem tradit Homerus, sed pauca dicentem.\nBrevitas autem laus est interdum in aliqua parte dicendi,\nin universa eloquentia laudem non habet.\nat vero extra\nGraeciam magna dicendi studia fuerunt maximique huic\nlaudi habiti honores inlustre oratorum nomen reddiderunt.\nNam ut semel e Piraeo eloquentia evecta est, omnis peragravit insulas atque ita peregrinata tota Asia est, ut se\nexternis oblineret moribus omnemque illam salubritatem\nAtticae dictionis et quasi sanitatem perderet ac loqui paene\ndedisceret. Hinc Asiatici oratores non contemnendi qui\ndem nec celeritate nec copia, sed parum pressi et nimis\nredundantes; Rhodii saniores et Atticorum similiores.\nsed\nde Graecis hactenus; etenim haec ipsa forsitan fuerint non\nnecessaria.\nTum Brutus: Ista vero, inquit, quam necessaria fuerint\nnon facile dixerim; iucunda certe mihi fuerunt neque solum\nnon longa, sed etiam breviora quam vellem. Optime, inquam, sed veniamus ad nostros, de quibus difficile est plus\nintellegere quam quantum ex monumentis suspicari licet.\nquis enim putet aut celeritatem ingeni L. Bruto illi nobili\ntatis vestrae principi defuisse? qui de matre savianda ex\noraculo Apollinis tam acute arguteque coniecerit; qui\nsummam prudentiam simulatione stultitiae texerit; qui\npotentissimum regem clarissimi regis filium expulerit civitatemque perpetuo dominatu liberatam magistratibus annuis\nlegibus iudiciisque devinxerit; qui conlegae suo imperium\nabrogaverit, ut e civitate regalis nominis memoriam tolleret:\nquod certe effici non potuisset, nisi esset oratione persuasum.\nvidemus item paucis annis post reges exactos, cum plebes\nprope ripam Anionis ad tertium miliarium consedisset\n\n\n\neumque montem, qui Sacer appellatus est, occupavisset,\nM. Valerium dictatorem dicendo sedavisse discordias eique\nob eam rem honores amplissimos habitos et eum primum\nob eam ipsam causam Maximum esse appellatum. Ne\nL. Valerium quidem Potitum arbitror non aliquid potuisse\ndicendo, qui post decemviralem invidiam plebem in patres\nincitatam legibus et contionibus suis mitigaverit.\npossumus\nAppium Claudium suspicari disertum, quia senatum iamiam\ninclinatum a Pyrrhi pace revocaverit; possumus C. Fabri-\ncium, quia sit ad Pyrrhum de captivis recuperandis missus\norator; Ti. Coruncanium, quod ex pontificum commentariis\nlonge plurimum ingenio valuisse videatur; M'. Curium,\nquod is tribunus plebis interrege Appio Caeco diserto\nhomine comitia contra leges habente, cum de plebe con-\nsulem non accipiebat, patres ante auctores fieri coegerit:\nquod fuit permagnum nondum lege Maenia lata.\nlicet\naliquid etiam de M. Popili ingenio suspicari, qui cum\nconsul esset eodemque tempore sacrificium publicum cum\nlaena faceret, quod erat flamen Carmentalis, plebei contra\npatres concitatione et seditione nuntiata, ut erat laena\namictus ita venit in contionem seditionemque cum auctoritate tum oratione sedavit. Sed eos oratores habitos esse\naut omnino tum ullum eloquentiae praemium fuisse nihil\nsane mihi legisse videor: tantum modo coniectura ducor ad\nsuspicandum.\ndicitur etiam C. Flaminius, is qui tribunus\nplebis legem de agro Gallico et Piceno viritim dividundo\ntulerit, qui consul apud Trasumennum sit interfectus, ad\npopulum valuisse dicendo. Q. etiam Maximus Verrucosus\norator habitus est temporibus illis et Q. Metellus, is qui\nbello Punico secundo cum L. Veturio Philone consul fuit.\n\n\n\n\nquem vero exstet et de quo sit memoriae proditum eloquen-\ntem fuisse et ita esse habitum, primus est M. Cornelius\nCethegus, cuius eloquentiae est auctor et idoneus quidem\nmea sententia Q. Ennius, praesertim cum et ipse eum audi-\nverit et scribat de mortuo: ex quo nulla suspicio est amici\ntiae causa esse mentitum.\nest igitur sic apud ilium in nono\nut opinor annali:\nadditur orator Cornelius suaviloquentiore Cethegus Marcus Tuditano conlega\nMarci filius—\net oratorem appellat et suaviloquentiam tribuit, quae nunc\nquidem non tam est in plerisque (latrant enim iam quidam\noratores, non loquuntur), sed est ea laus eloquentiae certe\nmaxima—\nis dictust ollis popularibus olim,qui tum vivebant homines atque aevum agitabant,flos delibatus populi—\nprobe vero;\nut enim hominis decus ingenium, sic ingeni\nipsius lumen est eloquentia, qua virum excellentem praeclare tum illi homines florem populi esse dixerunt—\nSuadaeque medulla.\nPeiqw\\ quam vocant Graeci, cuius effector est orator, hanc\nSuadam appellavit Ennius [eius autem Cethegum medullam\nfuisse vult], ut, quam deam in Pericli labris scripsit Eupolis\nsessitavisse, huius hic medullam nostrum oratorem fuisse 25\ndixerit.\nat hic Cethegus consul cum P. Tuditano fuit bello\nPunico secundo quaestorque his consulibus M. Cato modo\nplane annis CXL ante me consulem; et id ipsum nisi unius\nesset Enni testimonio cognitum, hunc vetustas, ut alios\n\n\n\nfortasse multos, oblivione obruisset. Illius autem aetatis\nqui sermo fuerit ex Naevianis scriptis intellegi potest. His\nenim consulibus, ut in veteribus commentariis scriptum est,\nNaevius est mortuus; quamquam Varro noster diligentissi-\nmus investigator antiquitatis putat in hoc erratum vitamque\nNaevi producit longius. Nam Plautus P. Claudio L. Porcio\nviginti annis post illos quos ante dixi consulibus mortuus\nest, Catone censore.\nhunc igitur Cethegum consecutus est aetate Cato, qui\nannis ix\npost eum fuit consul. Eum nos ut perveterem\nhabemus, qui L. Marcio M'. Manilio consulibus mortuus\nest, annis lxxxvi ipsis ante me consuler.\nnec vero\nhabeo quemquam antiquiorem, cuius quidem scripta pro-\nferenda putem, nisi quem Appi Caeci oratio haec ipsa de\nPyrrho et non nullae mortuorum laudationes forte delectant.\net hercules eae quidem exstant: ipsae enim familiae sua\nquasi ornamenta ac monumenta servabant et ad usum, si\nquis eiusdem generis occidisset, et ad memoriam laudum\ndomesticarum et ad inlustrandam nobilitatem suam. Quam-\n20 quam his laudationibus historia rerum nostrarum est facta\nmendosior. Multa enim scripta sunt in eis quae facta non\nsunt: falsi triumphi, plures consulatus, genera etiam falsa\net ad plebem transitiones, cum homines humiliores in\nalienum eiusdem nominis infunderentur genus; ut si ego\nme a M'. Tullio esse dicerem, qui patricius cum Servio\nSulpicio consul anno x post exactos reges fuit.\ncatonis\nautem orationes non minus multae fere sunt quam Attici\nLysiae, cuius arbitror plurimas esse—est enim Atticus,\nquoniam certe Athenis est et natus et mortuus et functus\nomni civium munere, quamquam Timaeus eum quasi Licinia\n\n\n\net Mucia lege repetit Syracusas—et quodam modo est\nnon nulla in eis etiam inter ipsos similitudo. Acuti sunt,\nelegantes faceti breves; sed ille Graecus ab omni laude\nfelicior.\nhabet enim certos sui studiosos, qui non tam\nhabitus corporis opimos quam gracilitates consectentur,\nquos, valetudo modo bona sit, tenuitas ipsa delectat—quamquam in Lysia sunt saepe etiam lacerti, sic uti fieri\nnihil possit valentius; verum est certe genere toto strigo-\nsior—, sed habet tamen suos laudatores, qui hac ipsa eius\nsubtilitate admodum gaudeant.\ncatonem vero quis nostro-\nrum oratorum, qui quidem nunc sunt, legit ? aut quis novit\nomnino ? At quem virum, di boni ! mitto civem aut senatorem aut imperatorem; oratorem enim hoc loco quaerimus:\nquis illo gravior in laudando ? acerbior in vituperando ? in\nsententiis argutior? in docendo edisserendoque subtilior?\nRefertae sunt orationes amplius centum quinquaginta, quas\nquidem adhuc invenerim et legerim, et verbis et rebus inlustribus. Licet ex his eligant ea quae notatione et laude\ndigna sint: omnes oratoriae virtutes in eis reperientur.\niam vero Origines eius quem florem aut quod lumen elo-\nquentiae non habent ? Amatores huic desunt, sicuti multis\niam ante saeculis et Philisto Syracusio et ipsi Thucydidi.\nNam ut horum concisis sententiis, interdum etiam non satis\n[autem] apertis cum brevitate tum nimio acumine, officit\nTheopompus elatione atque altitudine orationis suae (quod\nidem Lysiae Demosthenes) sic Catonis luminibus obstruxit\nhaec posteriorum quasi exaggerata altius oratio.\nsed ea in\nnostris inscitia est, quod hi ipsi, qui in Graecis antiquitate\ndelectantur eaque subtilitate, quam Atticam appellant, hanc\nin Catone ne noverunt quidem. Hyperidae volunt esse et\nLysiae. Laudo.\nsed cur nolunt Catones? Attico genere\n\n\n\ndicendi se gaudere dicunt. Sapienter id quidem; atque\nutinam imitarentur, nec ossa solum sed etiam sanguinem!\nGratum est tamen quod volunt.â€”Cur igitur Lysias et Hyperides amatur, cum penitus ignoretur Cato? Antiquior\nest huius sermo et quaedam horridiora verba. Ita enim\ntum loquebantur. Id muta, quod tum ille non potuit, et\nadde numeros et ut\naptior sit oratio, ipsa verba compone et\nquasi coagmenta, quod ne Graeci quidem veteres factitaverunt: iam neminem antepones Catoni.\nornari orationem\nGraeci putant, si verborum immutationibus utantur, quos\nappellant tro/pous, et sententiarum orationisque formis, quae\nvocant sxh/mata: non veri simile est quam sit in utroque\ngenere et creber et distinctus Cato.\nnec vero ignoro nondum esse satis politum hunc oratorem et quaerendum esse\naliquid perfectius; quippe cum ita sit ad nostrorum temporum rationem vetus,ut nullius scriptum exstet dignum quidem\nlectione quod sit antiquius. Sed maiore honore in omnibus artibus quam in hac una arte dicendi versatur antiquitas.\n\nquis enim eorum qui haec minora animadvertunt non intellegit Canachi signaiora esse quam ut imitentur veri—\ntatem; Calamidis dura illa quidem, sed tamen molliora\nquam Canachi; nondum Myronis satis ad veritatem adducta,\niam tamen quae non dubites pulchra dicere; pulchriora\netiam Polycliti et iam plane perfecta, ut mihi quidem videri\nsolent? Similis in pictura ratio est; in qua Zeuxim et Polygnotum et Timanthem et eorum, qui non sunt usi plus\nquam quattuor coloribus, formas et liniamenta laudamus;\nat in Aetione Nicomacho Protogene Apelle iam perfecta\nsunt omnia.\net nescio an reliquis in rebus omnibus idem\neveniat: nihil est enim simul et inventum et perfectum;\n\n\n\nnec dubitari debet quin fuerint ante Homerum poetae, quod\nex eis carminibus intellegi potest, quae apud illum et in\nPhaeacum et in procorum epulis canuntur. Quid, nostri\nveteres versus ubi sunt?\nquos olim Fauni vatesque canebant,cum neque Musarum scopulos ....\nnec doctis dictis studiosus quisquam erat ante hunc\nait ipse de se nec mentitur in gloriando: sic enim sese res\nhabet. Nam et Odyssia Latina est sic tamquam opus aliquod\nDaedali et Livianae fabulae non satis dignae quae iterum\nlegantur.\natqui hic Livius [qui] primus fabulam C. Claudio\nCaeci filio et M. Tuditano consulibus docuit anno ipso\nante quam natus est Ennius, post Romam conditam autem\nquartodecimo et quingentensimo, ut hic ait, quem nos\nsequimur. Est enim inter scriptores de numero annorum\ncontroversia. Accius autem a Q. Maximo' quintum consule captum Tarento scripsit Livium annis xxx post quam\neum fabulam docuisse et Atticus scribit et nos in antiquis\ncommentariis invenimus,\ndocuisse autem fabulam annis\npost xi C. Cornelio Q. Minucio consulibus ludis Iuventatis,\nquos Salinator Senensi proelio voverat. In quo tantus\nerror Acci fuit, ut his consulibus xl\nannos natus Ennius\nfuerit: quoi si aequalis fuerit Livius, minor fuit aliquanto\nis, qui primus fabulam dedit, quam ei, qui multas docuerant\nante hos consules, et Plautus et Naevius.\nhaec si minus\napta videntur huic sermoni, Brute, Attico adsigna, qui me\ninflammavit studio inlustrium hominum aetates et tempora\npersequendi. Ego vero, inquit Brutus, et delector ista\n\n\n\nquasi notatione temporum et ad id quod instituisti, oratorum genera distinguere aetatibus, istam diligentiam esse\naccommodatam puto.\nrecte, inquam, Brute, intellegis.\nAtque utinam exstarent illa carmina, quae multis saeculis\nante suam aetatem in epulis esse cantitata a singulis convivis de clarorum virorum laudibus in Originibus scriptum\nreliquit Cato! Tamen illius, quem in vatibus et Faunis\nadnumerat Ennius, bellum Punicum quasi Myronis opus\ndelectat.\nsit Ennius sane, ut est certe, perfectior; qui si\nillum, ut simulat, contemneret, non omnia bella persequens\nprimum illud Punicum acerrimum bellum reliquisset. Sed\nipse dicit cur id faciat. 'Scripsere,' inquit, 'alii rem vorsibus'â€”et luculente quidem scripserunt, etiam si minus\nquam tu polite. Nec vero tibi aliter videri debet, qui\na Naevio vel sumpsisti multa, si fateris, vel, si negas, surripuisti.\ncum hoc Catone grandiores natu fuerunt C. Flaminius\nC. Varro Q. Maximus Q. Metellus P. Lentulus P. Crassus,\nqui cum superiore Africano consul fuit. Ipsum Scipionem\naccepimus non infantem fuisse. Filius quidem eius, is qui\nhunc minorem Scipionem a Paullo adoptavit, si corpore\nvaluisset, in primis habitus esset disertus; indicant cum\noratiunculae tum historia quaedam Graeca scripta dulcissime.\nnumeroque eodem fuit Sex. Aelius, iuris quidem\ncivilis omnium peritissumus, sed etiam ad dicendum paratus.\nDe minoribus autem C. Sulpicius Gallus, qui maxime\nomnium nobilium Graecis litteris studuit; isque et oratorum in numero est habitus et fuit reliquis rebus ornatus\natque elegans. Iam enim erat unctior quaedam splendidiorque consuetudo loquendi. Nam hoc praetore ludos Apollini\n\n\n\nfaciente cum Thyesten fabulam docuisset, Q. Marcio Cn.\nServilio consulibus mortem obiit Ennius.\nerat isdem\ntemporibus Ti. Gracchus P. F., qui bis consul et censor\nfuit, cuius est oratio Graeca apud Rhodios; quem civem\ncum gravem tum etiam eloquentem constat fuisse. P.\netiam Scipionem Nasicam, qui est Corculum appellatus,\nqui item bis consul et censor fuit, habitum eloquentem\naiunt, illius qui sacra acceperit filium; dicunt etiam L. Lentulum, qui cum C. Figulo consul fuit. Q. Nobiliorem\nM. F. iam patrio institute deditum studio litterarum—qui\netiam Q. Ennium, qui cum patre eius in Aetolia militaverat, civitate donavit, cum triumvir coloniam deduxisset—\net T. Annium Luscum huius Q. Fulvi conlegam non indisertum dicunt fuisse;\natque etiam L. Paullus Africani pater\npersonam principis civis facile dicendo tuebatur. Et vero\netiam tum Catone vivo, qui annos quinque et octoginta natus\nexcessit e vita, cum quidem eo ipso anno contra Ser. Galbam\nad populum summa contentione dixisset, quam etiam orationem scriptam reliquitâ€”\nsed vivo Catone minores natu multi\nuno tempore oratores floruerunt. Nam et A. Albinus, is qui\nGraece scripsit historiam, qui consul cum L. Lucullo fuit, et\nlitteratus et disertus fuit; et tenuit cum hoc locum quendam\netiam Ser. Fulvius et una Ser. Fabius Pictor et iuris et\nlitterarum et antiquitatis bene peritus; Quintusque Fabius\nLabeo fuit ornatus isdem fere laudibus. Nam Q. Metellus, is\ncuius quattuor filii consulares fuerunt, in primis est habitus\neloquens, qui pro L. Cotta dixit accusante Africano; cuius\net aliae sunt orationes et contra Ti. Gracchum exposita est\nin C. Fanni annalibus.\ntum ipse L. Cotta est veterator\nhabitus;â€”sed C. Laelius et P. Africanus in primis elo-\n\n\n\nquentes, quorum exstant orationes, ex quibus existimari de\ningeniis oratorum potest. Sed inter hos aetate paulum his\nantecedens sine controversia Ser. Galba eloquentia praestitit; et nimirum is princeps ex Latinis illa oratorum\npropria et quasi legitima opera tractavit, ut egrederetur\na proposito ornandi causa, ut delectaret animos, ut permoveret, ut augeret rem, ut miserationibus, ut communibus\nlocis uteretur. Sed nescio quo modo huius, quem constat\neloquentia praestitisse, exiliores orationes sunt et redolentes\nmagis antiquitatem quam aut Laeli aut\nScipionis aut etiam\nipsius Catonis, itaque exaruerunt, vix iam ut appareant.\nde ipsius Laeli et Scipionis ingenio quamquam ea est\nfama, ut plurimum tribuatur ambobus, dicendi tamen laus\nest in Laelio inlustrior. At oratio Laeli de collegiis non\nmelior quam de multis quam voles Scipionis; non quo illa\nLaeli quicquam sit dulcius aut quo de religione dici possit\naugustius, sed multo tamen vetustior et horridior ille quam\nScipio; et, cum sint in dicendo variae voluntates, delectari\nmihi magis antiquitate videtur et libenter verbis etiam uti\npaulo magis priscis Laelius.\nsed est mos hominum, ut\nnolint eundem pluribus rebus excellere. Nam ut ex bellica\nlaude aspirare ad Africanum nemo potest, in qua ipsa\negregium Viriathi bello reperimus fuisse Laelium: sic ingeni\nlitterarum eloquentiae sapientiae denique etsi utrique primas,\npriores tamen libenter deferunt Laelio. Nec mihi ceterorum iudicio solum videtur, sed etiam ipsorum inter ipsos\nconcessu ita tributum fuisse.\nerat omnino tum mos, ut in\nreliquis rebus melior, sic in hoc ipso humanior, ut faciles\nessent in suum cuique tribuendo.\nmemoria teneo Smyrnae\nme ex P. Rutilio Rufo audivisse, cum diceret adulescentulo\n\n\n\nse accidisse, ut ex senatus consulto P. Scipio et D. Brutus,\nut opinor, consules de re atroci magnaque quaererent. Nam\ncum in silva Sila facta caedes esset notique homines interfecti insimulareturque familia, partim etiam liberi societatis\neius, quae picarias de P. Cornelio L. Mummio censoribus\nredemisset, decrevisse senatum, ut de ea re cognoscerent et\nstatuerent consules.\ncausam pro publicanis accurate, ut\nsemper solitus esset, eleganterque dixisse Laelium. Cum\nconsules re audita AMPLIVS de consili sententia pronuntiavissent, paucis interpositis diebus iterum Laelium multo\ndiligentius meliusque dixisse iterumque eodem modo a consulibus rem esse prolatam. Tum Laelium, cum eum socii\ndomum reduxissent egissentque gratias et ne defatigaretur\noravissent, locutum esse ita: se quae fecisset honoris eorum\ncausa studiose accurateque fecisse, sed se arbitrari causam\nillam a Ser. Galba, quod is in dicendo atrocior acriorque\nesset, gravius et vehementius posse defendi. Itaque auctoritate\nC. Laeli publicanos causam detulisse ad Galbal; illum\nautem, quod ei viro succedendum esset, verecunde et dubitanter recepisse. Vnum quasi comperendinatus medium\ndiem fuisse, quem totum Galbam in consideranda causa\ncomponendaque posuisse; et cum cognitionis dies esset\net ipse Rutilius rogatu sociorum domum ad Galbam mane\nvenisset, ut eum admoneret et ad dicendi tempus adduceret,\nusque illum, quoad ei nuntiatum esset consules descendisse,\nomnibus exclusis commentatum in quadam testudine cum\nservis litteratis fuisse, quorum alii\naliud dictare eodem\ntempore solitus esset. Interim cum esset ei nuntiatum\ntempus esse, exisse in aedis eo colore et eis oculis, ut egisse\ncausam, non commentatum putares.\naddebat etiam idque\n\n\n\nad rem pertinere putabat, scriptores illos male mulcatos\nexisse cum Galba; ex quo significabat illum non in agendo\nsolum, sed etiam in meditando vehementem atque incensum fuisse. Quid multa? magna exspectatione, plurimis\naudientibus, coram ipso Laelio sic illam causam tanta vi\ntantaque gravitate dixisse Galbam ut nulla fere pars orationis\nsilentio praeteriretur. Itaque multis querelis multaque\nmiseratione adhibita socios omnibus approbantibus illa die\nquaestione liberatos esse.\nex hac Rutili narratione suspiocari licet, cum duae summae sint in oratore laudes, una\nsubtiliter disputandi ad docendum, altera graviter agendi\nad animos audientium permovendos, multoque plus proficiat is qui inflammet iudicem quam ille qui doceat, eleâ€”\ngantiam in Laelio, vim in Galba fuisse. Quae quidem vis\ntum maxime cognita est, cum Lusitanis a Ser. Galba praetore contra interpositam, ut existimabatur, fidem interfectis\nL. Libone tribuno plebis populum incitante et rogationem\nin Galbam privilegi similem ferente, summa senectute, ut\nante dixi, M. Cato legem suadens in Galbam multa dixit;\nquam orationem in Origines suas rettulit, paucis ante quam\nmortuus est [an] diebus an mensibus.\ntum igitur nihil\nrecusans Galba pro sese et populi Romani fidem implorans\ncum suos pueros tum C. Galli etiam filium flens commendabat, cuius orbitas et fletus mire miserabilis fuit propter\nrecentem memoriam clarissimi patris; isque se tum eripuit\nflamma, propter pueros misericordia populi commota, sicut\nidem scriptum reliquit Cato. Atque etiam ipsum Libonem\nnon infantem video fuisse, ut ex orationibus eius intellegi\npotest.\ncum haec dixissem et paulum interquievissem:\nQuid igitur, inquit, est causae, Brutus, si tanta virtus in\n\n\n\noratore Galba fuit, cur ea nulla in orationibus eius appareat?\nquod mirari non possum in eis qui nihil omnino scripti\nreliquerunt.\nnec enim est eadem, inquam, Brute, causa\nnon scribendi et non tam bene scribendi quam dixerint.\nNam videmus alios oratores inertia nihil scripsisse, ne\ndomesticus etiam labor accederet ad forensem—pleraeque\nenim scribuntur orationes habitae iam, non ut habeantur—;\nalios non laborare, ut meliores fiant—\nnulla enim res tantum\nad dicendum proficit quantum scriptioâ€”: memoriam autem\nin posterum ingeni sui non desiderant, cum se putant satis\nmagnam adeptos esse dicendi gloriam eamque etiam maiorem visum iri, si in existimantium arbitrium sua scripta\nnon venerint; alios, quod melius putent dicere se posse\nquam scribere, quod peringeniosis hominibus neque satis\ndoctis plerumque contingit, ut ipsi Galbae.\nquem fortasse\nvis non ingeni solum sed etiam animi et naturalis quidam\ndolor dicentem incendebat efficiebatque ut et incitata et\ngravis et vehemens esset oratio; dein cum otiosus stilum\nprenderat motusque omnis animi tamquam ventus hominem\ndefecerat, flaccescebat oratio. Quod eis qui limatius dicendi\nconsectantur genus accidere non solet, propterea quod\nprudentia numquam deficit oratorem, qua ille utens eodem\nmodo possit et dicere et scribere; ardor animi non\nsemper adest, isque cum consedit, omnis illa vis et quasi\nflamma oratoris exstinguitur.\nhanc igitur ob causam videtur Laeli mens spirare etiam in scriptis, Galbae autem vis\noccidisse.\nfuerunt etiam in oratorum numero mediocrium L. et\nSp. Mummii fratres, quorum exstant amborum orationes;\nsimplex quidem Lucius et antiquus, Spurius autem nihilo\nille quidem ornatior, sed tamen astrictior; fuit enim doctus\nex disciplina Stoicorum. Multae sunt Sp. Albini orationes.\n\n\n\nSunt etiam L. et C. Aureliorum Orestarum, quos aliquo\nvideo in numero oratorum fuisse. P. etiam\npopilius cum\ncivis egregius tum non indisertus fuit; Gaius vero filius\neius disertus, Gaiusque Tuditanus cum omni vita atque\nvictu excultus atque expolitus, tum eius elegans est habitum\netiam orationis genus. Eodemque in genere est habitus is\nqui iniuria accepta fregit Ti. Gracchum patientia, civis in\nrebus optimis constantissimus M. Octavius. At vero\nM. Aemilius Lepidus, qui est Porcina dictus, isdem temporibus fere quibus Galba, sed paulo minor natu et summus\norator est habitus et fuit, ut apparet ex orationibus, scriptor\nsane bonus.\nhoc in oratore Latino primum mihi videtur\net levitas apparuisse illa Graecorum et verborum comprensio\net iam artifex, ut ita dicam, stilus. Hunc studiose duo\nadulescentes ingeniosissimi et prope aequales C. Carbo et\nTi. Gracchus audire soliti sunt; de quibus iam dicendi\nlocus erit cum de senioribus pauca dixero. Q. enim\nPompeius non contemptus orator temporibus illis fuit, qui\nsummos honores homo per se cognitus sine ulla commendatione maiorum est adeptus.\ntum L. Cassius multum potuit\nnon eloquentia, sed dicendo tamen; homo non liberalitate,\nut alii, sed ipsa tristitia et severitate popularis, cuius quidem\nlegi tabellariae M. Antius Briso tribunus plebis diu restitit,\nM. Lepido consule adiuvante; eaque res P. Africano vituperationi fuit, quod eius auctoritate de sententia deductus\nBriso putabatur. Tum duo Caepiones multum clientes\nconsilio et lingua, plus auctoritate tamen et gratia sublevabant. Sex. Pompei sunt scripta nec nimis extenuata, quamquam veterum est similis, et plena prudentiae. P. Crassum\nvalde probatum oratorem isdem fere temporibus accepimus,\nqui et ingenio valuit et studio et habuit quasdam etiam\n\n\n\ndomesticas disciplinas. Nam et cum summo illo oratore,\nSer. Galba, cuius Gaio filio filiam suam conlocaverat, adfinitate sese devirixerat et cum esset P. Muci filius fratremque\nhaberet P. Scaevolam, domi ius civile cognoverat. In eo\nindustriam constat summam fuisse maximamque gratiam,\ncum et consuleretur plurimum et diceret.\nhorum aetatibus\nadiuncti duo C. Fannii C. et M. filii fuerunt; quorum Gai\nfilius, qui consul cum Domitio fuit, unam orationem de\nsociis et nomine Latino contra C.\nGracchum reliquit sane et\nbonam et nobilem. Tum Atticus: Quid ergo? estne ista\nFanni? nam varia opinio pueris nobis erat. Alii a C. Persio\nlitterato homine scriptam esse aiebant, illo quem significat\nvalde doctum esse Lucilius; alii multos nobilis, quod quisque potuisset, in illam orationem contulisse.\ntum ego:\nAudivi equidem ista, inquam, de maioribus natu, sed numquam sum adductus ut crederem; eamque suspicionem\npropter hanc causam credo fuisse, quod Fannius in\nmediocribus oratoribus habitus esset, oratio autem vel\noptima esset illo quidem tempore orationum omnium. Sed\nnec eiusmodi est ut a pluribus confusa videatur—unus\nenim sonus est totius orationis et idem stilus—, nec de\nPersio reticuisset Gracchus, cum ei Fannius de Menelao\nMaratheno et de ceteris obiecisset; praesertim cum Fannius\nnumquam sit habitus elinguis. Nam et causas defensitavit\net tribunatus eius arbitrio et auctoritate P. Africani gestus\nnon obscurus fuit. Alter autem C. Fannius M. filius,\nC. Laeli gener, et moribus et ipso genere dicendi durior.\nis soceri instituto, quem, quia cooptatus in augurum conlegium non erat, non admodum diligebat, praesertim cum\nille Q. Scaevolam sibi minorem natu generum praetulisset—\ncui tamen Laelius se excusans non genero minori dixit se\n\n\n\nillud, sed maiori filiae detulisse—, is tamen instituto Laeli\nPanaetium audiverat. Eius omnis in dicendo facultas\nhistoria ipsius non ineleganter scripta perspici potest, quae\nneque nimis est infans neque perfecte diserta.\nmucius\nautem augur, quod pro se opus erat, ipse dicebat, ut de\npecuniis repetundis contra T. Albucium. Is oratorum in\nnumero non fuit, iuris civilis intellegentia atque omni prudentiae genere praestitit. L. Caelius Antipater scriptor,\nquem ad modum videtis, fuit ut temporibus illis luculentus,\niuris valde peritus, multorum etiam ut L. Crassi magister.\nvtinam in Ti. Graccho Gaioque Carbone talis mens ad\nrem publicam bene gerendam fuisset, quale ingenium ad\nbene dicendum fuit: profecto nemo his viris gloria praestitisset. Sed eorum alter propter turbulentissimum tribunatum, ad quem ex invidia foederis Numantini bonis iratus\naccesserat, ab ipsa re publica est interfectus; alter propter\nperpetuam in populari ratione levitatem morte voluntaria se\na severitate iudicum vindicavit. Sed fuit uterque summus\norator.\natque hoc memoria patrum teste dicimus; nam\net Carbonis et Gracchi habemus orationes nondum satis\nsplendidas verbis, sed acutas prudentiaeque plenissimas.\nFuit Gracchus diligentia Corneliae matris a puero doctus et\nGraecis litteris eruditus. Nam semper habuit exquisitos e\nGraecia magistros, in eis iam adulescens Diophanem Mytilenaeum Graeciae temporibus illis disertissimum. Sed ei\nbreve tempus ingeni augendi et declarandi fuit;\ncarbo,\nquoi vita suppeditavit, est in multis iudiciis causisque\ncognitus. Hunc qui audierant prudentes homines, in quiâ€”\nbus familiaris noster L. Gellius, qui se illi contubernalem\nin consulatu fuisse narrabat, canorum oratorem et volubilem\net satis acrem atque eundem et vehementem et valde\n\n\n\ndulcem et perfacetum fuisse dicebat; addebat industrium\netiam et diligentem et in exercitationibus commentationibusque multum operae solitum esse ponere.\nhic optimus illis\ntemporibus est patronus habitus eoque forum tenente plura\nfieri iudicia coeperunt. Nam et quaestiones perpetuae hoc\nadulescente constitutae sunt quae antea nullae fuerunt;\nL. enim Piso tribunus plebis legem primus de pecuniis\nrepetundis Censorino et Manilio consulibus tulit—ipse\netiam Piso et causas egit et multarum legum aut auctor aut\ndissuasor fuit, isque et orationes reliquit, quae iam evanuerunt, et annalis sane exiliter scriptos—; et iudicia populi,\nquibus aderat Carbo, iam magis patronum desiderabant,\ntabella data; quam legem L. Cassius Lepido et Mancino\nconsulibus tulit.\nvester etiam D. Brutus M. filius, ut ex familiari eius\n\nL. Accio poeta sum audire solitus, et dicere non inculte\nsolebat et erat cum litteris Latinis tum etiam Graecis ut\ntemporibus illis eruditus. Quae tribuebat idem Accius\netiam Q. Maximo L. Paulli nepoti; et vero ante Maximum\nillum Scipionem, quo duce privato Ti. Gracchus occisus\nesset, cum omnibus in rebus vehementem tum acrem aiebat\nin dicendo fuisse.\ntum etiam P. Lentulus ille princeps ad\nrem publicam dumtaxat quod opus esset satis habuisse\neloquentiae dicitur; isdemque temporibus L. Furius Philus\nperbene Latine loqui putabatur litteratiusque quam ceteri;\nP. Scaevola valde.prudenter et acute; paulo etiam copiosius\nnec multo minus prudenter M'. Manilius. Appi Claudi\nvolubilis, sed paulo fervidior oratio. Erat in aliquo numero\netiam M. Fulvius Flaccus et C. Cato, Africani sororis filius,\n\n\n\nmediocres oratores; etsi Flacci scripta sunt, sed ut studiosi\nlitterarum. Flacci autem aemulus P. Decius fuit, non infans\nille quidem, sed ut vita sic oratione etiam turbulentus.\nM. Drusus C. F., qui in tribunatu C. Gracchum conlegam\niterum tribunum fregit, vir et oratione gravis et auctoritate,\neique proxime adiunctus C. Drusus frater fuit. Tuus etiam\ngentilis, Brute, M. Pennus facete agitavit in tribunatu\nC. Gracchum, paulum aetate antecedens. Fuit enim M. Lepido et L. Oreste consulibus quaestor Gracchus, tribunus\nPennus, illius Marci filius, qui cum Q. Aelio consul fuit;\nsed is omnia summa sperans aedilicius est mortuus. Nam\nde T. Flaminino,\nquem ipse vidi, nihil accepi nisi Latine\ndiligenter locutum.\nhis adiuncti sunt C. Curio M. Scaurus P. Rutilius\nC. Gracchus. De Scauro et Rutilio breviter licet dicere,\nquorum neuter summi oratoris habuit laudem, et est\nuterque in multis causis versatus. Erat in quibusdam laudandis\nviris, etiam si maximi ingeni non essent, probabilis tamen\nindustria; quamquam his quidem non omnino ingenium,\nsed oratorium ingenium defuit. Neque enim refert videre\nquid dicendum sit, nisi id queas solute et suaviter dicere;\nne id quidem satis est, nisi id quod dicitur fit voce voltu\nmotuque conditius.\nquid dicam opus esse doctrina? sine\nqua etiam si quid bene dicitur adiuvante natura, tamen id,\nquia fortuito fit, semper paratum esse non potest. In\nScauri oratione, sapientis hominis et recti, gravitas summa\net naturalis quaedam inerat auctoritas, non ut causam, sed\n\n\n\nut testimonium dicere putares, cum pro reo diceret.\nhoc\ndicendi genus ad patrocinia mediocriter aptum videbatur,\nad senatoriam vero sententiam, cuius erat ille princeps, vel\nmaxime; significabat enim non prudentiam solum, sed\nquod maxime rem continebat, fidem. Habebat hoc a\nnatura ipsa, quod a doctrina non facile posset; quamquam\nhuius quoque ipsius rei, quem ad modum scis, praecepta\nsunt. Huius et orationes sunt et tres ad L. Fufidium libri\nscripti de vita ipsius acta sane utiles, quos nemo legit; at\nCyri vitam et disciplinam legunt, praeclaram illam quidem,\nsed neque tam nostris rebus aptam nec tamen Scauri laudibus anteponendam.\nipse etiam Fufidius in aliquo patronorum numero fuit.\nRutilius autem in quodam tristi et severo genere dicendi\nversatus est. Erat uterque natura vehemens et acer; itaque\ncum una consulatum petivissent, non ille solum, qui repulsam tulerat, accusavit ambitus designatum competitorem, sed Scaurus etiam absolutus Rutilium in iudicium\nvocavit. Multaque opera multaque industria Rutilius fuit,\nquae erat propterea gratior, quod idem magnum munus de\niure respondendi sustinebat.\nsunt eius orationes ieiunae;\nmulta praeclara de iure; doctus vir et Graecis litteris eruditus, Panaeti auditor, prope perfectus in Stoicis; quorum\nperacutum et artis plenum orationis genus scis tamen esse\nexile nec satis popular adsensioni accommodatum. Itaque\nilla, quae propria est huius disciplinae, philosophorum de\nse ipsorum opinio firma in hoc viro ec stabilis inventa est.\nqui cum innocentissimus in iudicium vocatus esset, quo\niudicio convulsam penitus scimus esse rem publicam, cum\nessent eo tempore eloquentissimi viri L. Crassus et M. An-\n\n\n\ntonius consulares, eorum adhibere neutrum voluit. Dixit\nipse pro sese et pauca C. Cotta, quod sororis erat filius—et\nis quidem tamen ut orator, quamquam erat admodum\nadulescens—, et Q. Mucius enucleate ille quidem et polite,\nut solebat, nequaquam autem ea vi atque copia quam\ngenus illud iudici et magnitudo causae postulabat.\nhabemus igitur in Stoicis oratoribus Rutilium, Scaurum in antiquis; utrumque tamen laudemus, quoniam per illos ne\nhaec quidem in civitate genera hac oratoria laude caruerunt.\nVolo enim ut in scaena sic etiam in foro non eos modo\nlaudari, qui celeri motu et difficili utantur, sed eos etiam\nquos statarios appellant, quorum sit illa simplex in agendo\nveritas, non molesta.\net quoniam Stoicorum est facta mentio, Q. Aelius Tubero\nfuit illo tempore, L. Paulli nepos; nullo in oratorum numero,\nsed vita severus et congruens cum ea disciplina quam colebat, paulo etiam durior; qui quidem in tribunatu iudicaverit\ncontra P. Africani avunculi sui testimonium vacationem\naugures quo minus iudiciis operam darent non habere; sed\nut vita sic oratione durus incultus horridus; itaque honoribus maiorum respondere non potuit. Fuit autem constans\ncivis et fortis et in primis Graccho molestus, quod indicat\nGracchi in eum oratio. Sunt etiam in Gracchum Tuberonis ;\nis fuit mediocris in dicendo, doctissimus in disputando.\nTum Brutus:\nquam hoc idem in nostris contingere intellego quod in Graecis, ut omnes fere Stoici prudentissimi\nin disserendo sint et id arte faciant sintque architecti paene\nverborum, idem traducti a disputando ad dicendum inopes\nreperiantur. Vnum excipio Catonem, in quo perfectissimo\nStoico summam eloquentiam non desiderem, quam exiguam\n\n\n\nin Fannio, ne in Rutilio quidem magnam, in Tuberone\nnullam video fuisse.\net ego: Non, inquam, Brute, sine\ncausa, propterea quod istorum in dialecticis omnis cura\nconsumitur, vagum illud orationis et fusum et multiplex\nnon adhibetur genus. Tuus autem avunculus, quem ad\nmodum scis, habet a Stoicis id quod ab illis petendum\nfuit; sed dicere didicit a dicendi magistris eorumque more\nse exercuit. Quod si omnia a philosophis essent petenda,\nPeripateticorum institutis commodius fingeretur oratio.\nquo\nmagis tuum, Brute, iudicium probo, qui eorum [id est ex\nvetere Academia] philosophorum sectam secutus es, quorum\nin doctrina atque praeceptis disserendi ratio coniungitur\ncum suavitate dicendi et copia; quamquam ea ipsa Peripateticorum Academicorumque consuetudo in ratione dicendi\ntalis est ut nec perficere oratorem possit ipsa per sese nec\nsine ea orator esse perfectus. Nam ut Stoicorum astrictior\nest oratio aliquantoque contractior quam aures populi requirunt, sic illorum liberior et latior quam patitur consuetudo iudiciorum et fori. Quis enim uberior in dicendo\nPlatone?\niovem sic aiunt philosophi, si Graece loquatur,\nloqui. Quis Aristotele nervosior, Theophrasto dulcior?\nLectitavisse Platonem studiose, audivisse etiam Demosthenes dicitur—idque apparet ex genere et granditate verborum; dicit etiam in quadam epistula hoc ipse de sese—,\nsed et huius oratio in philosophiam tralata pugnacior, ut ita\ndicam, videatur et illorum in iudicia pacatior.\nnunc reliquorum oratorum aetates, si placet, et gradus\npersequamur. Nobis vero, inquit\nAtticus, et vehementer\nquidem, ut pro Bruto etiam respondeam. Curio fuit igitur\neiusdem aetatis fere sane inlustris orator, cuius de ingenio\nex orationibus eius existimari potest: sunt enim et aliae et\n\n\n\npro Ser. Fulvio de incestu nobilis oratio. Nobis quidem\npueris haec omnium optima putabatur, quae vix iam\ncomparet in hac turba novorum voluminum.\npraeclare,\ninquit Brutus, teneo qui istam turbam voluminum effecerit.\nEt ego [inquam]: Intellego, Brute, quem dicas; certe enim\net boni aliquid adtulimus iuventuti, magnificentius quam\nfuerat genus dicendi et ornatius; et nocuimus fortasse,\nquod veteres orationes post nostras, non a me quidem—\nmeis enim illas antepono—, sed a plerisque legi sunt\ndesitae. Me numera, inquit, in plerisque; quamquam\nvideo mihi multa legenda iam te auctore, quae antea\ncontemnebam.\natqui haec, inquam, de incestu laudata\noratio puerilis est locis multis: de amore, de tormentis, de\nrumore loci sane inanes, verum tamen nondum tritis\nnostrorum hominum auribus nec erudita civitate tolerabiles.\nScripsit etiam alia non nulla et multa dixit et illustria et in\nnumero patronorum fuit, ut eum mirer, cum et vita\nsuppeditavisset et splendor ei non defuisset, consulem non\nfuisse.\nsed ecce in manibus vir et praestantissimo ingenio\net flagranti studio et doctus a puero C. Gracchus. Noli\nenim putare quemquam, Brute, pleniorem aut uberiorem ad\ndicendum fuisse. Et ille: Sic prorsus, inquit, existimo\natque istum de superioribus paene solum lego. Immo\nplane, inquam, Brute, legas censeo. Damnum enim illius\nimmaturo interitu res Romanae Latinaeque litterae fecerunt.\nvtinam non tam fratri pietatem quam patriae praestare\nvoluisset! Quam ille facile tali ingenio, diutius si vixisset,\nvel paternam esset vel avitam gloriam consecutus! Eloquentia\nquidem nescio an habuisset parem neminem. Grandis est\nverbis, sapiens sententiis, genere toto gravis. Manus extrema\n\n\n\nnon accessit operibus eius; praeclare incohata multa, perfecta\nnon plane. Legendus, inquam, est hic orator, Brute, si\nquisquam alius, iuventuti; non enim solum acuere sed\netiam alere ingenium potest.\nhuic successit aetati C. Galba, Servi illius eloquentissimi\nviri filius, P. Crassi eloquentis et iuris periti gener.\nLaudabant hunc patres nostri, favebant etiam propter patris\nmemoriam, sed cecidit in cursu. Nam rogatione Mamilia,\nIugurthinae coniurationis invidia, cum pro sese ipse dixisset,\noppressus est. Exstat eius peroratio, qui epilogus dicitur;\nqui tanto in honore pueris nobis erat ut eum etiam\nedisceremus. Hic, qui in conlegio sacerdotum esset, primus\npost Romam conditam iudicio publico est condemnatus.\nP. Scipio, qui est in consulatu mortuus, non multum ille\nquidem nec saepe dicebat, sed et Latine loquendo cuivis\nerat par et omnis sale facetiisque superabat. Eius conlega\nL. Bestia a\nbonis initiis orsus tribunatus—nam P. Popilium\nvi C. Gracchi expulsum sua rogatione restituit—, vir et acer\net non indisertus, tristis exitus habuit consulatus. Nam\ninvidiosa lege [Mamilia quaestio] C. Galbam sacerdotem et\nquattuor consularis L. Bestiam C. Catonem Sp. Albinum\ncivemque praestantissimum L. Opimium, Gracchi interfectorem, a populo absolutum, cum is contra populi studium\nstetisset, Gracchani iudices sustulerunt.\nhuius dissimilis in\ntribunatu reliquaque omni vita civis improbus C. Licinius\nNerva non indisertus fuit. C. Fimbria temporibus isdem\nfere, sed longius aetate provectus, habitus est sane, ut ita dicam, lutulentus [patronus] asper maledicus; genere toto paulo\nfervidior atque commotior, diligentia tamen et virtute animi\natque vita bonus auctor in senatu; idem tolerabilis patronus\n\n\n\nnec rudis in iure civili et cum virtute tum etiam ipso\norationis genere liber; cuius orationes pueri legebamus,\nquas iam reperire vix possumus.\natque et acri ingenio et\nsermone eleganti, valetudine incommoda C. Sextius Calvinus\nfuit; qui etsi, cum remiserant dolores pedum, non deerat in\ncausis, tamen id non saepe faciebat. Itaque consilio eius,\ncum volebant, homines utebantur, patrocinio, cum licebat.\nIsdem temporibus M. Brutus, [in quo] magnum fuit, Brute,\ndedecus generi vestro, qui, cum tanto nomine esset\npatremque optimum virum habuisset et iuris peritissimum,\naccusationem factitaverit, ut Athenis Lycurgus. Is magistratus non petivit, sed fuit accusator vehemens et molestus,\nut facile cerneres naturale quoddam stirpis bonum deâ€”\ngeneravisse vitio depravatae voluntatis.\natque eodem\ntempore accusator de plebe L. Caesulenus fuit, quem ego\naudivi iam senem, cum ab L. Sabellio multam lege Aquilia\n[de iustitia] petivisset. Non fecissem hominis paene infimi\nmentionem, nisi iudicarem qui suspiciosius aut criminosius\ndiceret audivisse me neminem.\ndoctus etiam Graecis\nT. Albucius vel potius plane Graecus. Loquor ut opinor;\nsed licet ex orationibus iudicare. Fuit autem Athenis\nadulescens, perfectus Epicurius evaserat, minime aptum ad\ndicendum genus.\niam Q. Catulus non antiquo illo more, sed hoc nostro,\nnisi quid fieri potest perfectius, eruditus. Multae litterae,\n\n\n\nsumma non vitae solum atque naturae sed orationis etiam\ncomitas, incorrupta quaedam Latini sermonis integritas;\nquae perspici cum ex orationibus eius potest tum facillime\nex eo libro quem de consulatu et de rebus gestis suis\nconscriptum molli et Xenophontio genere sermonis misit ad\nA. Furium poetam, familiarem suum; qui liber nihilo notior\nest quam illi tres, de quibus ante dixi, Scauri libri.\ntum\nBrutus: Mihi quidem, inquit, nec iste notus est nec illi;—\nsed haec mea culpa est, numquam enim in manus inciderunt\n—nunc autem et a te sumam et conquiram ista posthac\ncuriosius. Fuit igitur in Catulo sermo Latinus; quae laus\ndicendi non mediocris ab oratoribus plerisque neglecta est.\nNam de sono vocis et suavitate appellandarum litterarum,\nquoniam filium cognovisti, noli exspectare quid dicam.\nQuamquam filius quidem non fuit in oratorum numero, sed\nnon deerat ei tamen in sententia dicenda cum prudentia tum\nelegans quoddam et eruditum orationis genus.\nnec habitus\nest tamen pater ipse Catulus princeps in numero patronorum, sed erat talis ut, cum quosdam audires qui tum\nerant praestantes, videretur esse inferior, cum autem ipsum\naudires sine comparatione, non modo contentus esses, sed\nmelius non quaereres.\nQ. Metellus Numidicus et eius\nconlega M. Silanus dicebant de re publica quod esset illis\nviris et consulari dignitati satis. M. Aurelius Scaurus non\nsaepe dicebat sed polite; Latine vero in primis est\neleganter locutus. Quae laus eadem in A. Albino bene\nloquendi fuit; nam flamen Albinus etiam in numero est\nhabitus disertorum. Q. etiam Caepio, vir acer et fortis, cui\nfortuna belli crimini, invidia populi calamitati fuit.\ntum\netiam C. L. Memmii fuerunt oratores mediocres, accusatores acres atque acerbi; itaque in iudicium capitis multos\n\n\n\nvocaverunt, pro reis non saepe dixerunt. Sp. Thorius satis\nvaluit in populari genere dicendi, is qui agrum publicum\nvitiosa et inutili lege vectigali levavit. M. Marcellus\nAesernini pater non ille quidem in patronis, sed et in\npromptis tamen et non inexercitatis ad dicendum fuit, ut\nfilius eius\nP. Lentulus. L. etiam Cotta praetorius in mediocrium oratorum numero, dicendi non ita multum laude\nprocesserat, sed de industria cum verbis tum etiam ipso\nsono quasi subrustico persequebatur atque imitabatur antiquitatem.\nAtque ego et in hoc ipso Cotta et in aliis pluribus intellego me non ita disertos homines et rettulisse in oratorum\nnumerum et relaturum. Est enim propositum conligere\neos qui hoc munere in civitate functi sint, ut tenerent\noratorum locum; quorum quidem quae fuerit ascensio et\nquam in omnibus rebus difficilis optimi perfectio atque\nabsolutio ex eo quod dicam existimari potest.\nquam multi\nenim iam oratores commemorati sunt et quam diu in\neorum enumeratione versamur, cum tamen spisse atque\nViX, ut dudum ad Demosthenem et Hyperidem, sic nunc\nad Antonium Crassumque pervenimus! Nam ego sic\nexistimo, hos oratores fuisse maximos et in his primum cum Graecorum gloria Latine dicendi copiam\naequatam.\nOmnia veniebant Antonio in mentem; eaque suo quaeque loco, ubi plurimum proficere et valere possent, ut ab\nimperatore equites pedites levis armatura, sic ab illo in\nmaxime opportunis orationis partibus conlocabantur. Erat\nmemoria summa, nulla meditationis suspicio; imparatus\nsemper aggredi ad dicendum videbatur, sed ita erat paratus\nut iudices illo dicente non numquam viderentur non satis\n\n\n\nparati ad cavendum fuisse.\nverba ipsa non illa quidem\nelegantissimo sermone—itaque diligenter loquendi laude\ncaruit neque tamen est admodum inquinate locutus—, sed\nilla, quae propria laus oratoris est in verbis,—nam ipsum\nLatine loqui est illud quidem, ut paulo ante dixi, in magna\nlaude ponendum, sed non tam sua sponte quam quod est\na plerisque neglectum: non enim tam praeclarum est scire\nLatine quam turpe nescire, neque tam id mihi oratoris boni\nquam civis Romani proprium videtur;—sed tamen Antonius\nin verbis et eligendis, neque id ipsum tam leporis causa\nquam ponderis, et conlocandis et comprehensione devinciendis nihil non ad rationem et tamquam ad artem dirigebat;\nverum multo magis hoc idem in sententiarum ornamentis\net conformationibus.\nquo genere quia praestat omnibus\nDemosthenes, idcirco a doctis oratorum est princeps iudicatus. Sxh/mata enim quae vocant Graeci, ea maxime\nornant oratorem eaque non tam in verbis pingendis habent\npondus quam in inluminandis sententiis.\nsed cum haec\nmagna in Antonio tum actio singularis; quae si partienda\nest in gestum atque vocem, gestus erat non verba exprimens, sed cum sententiis congruens: manus umeri latera\nsupplosio pedis status incessus omnisque motus [cum verbis\nsententiisque consentiens]; vox permanens, verum subrauca natura. Sed hoc vitium huic uni in bonum convertebat.\nhabebat enim flebile quiddam [in questionibus]\naptumque cum ad fidem faciendam tum ad misericordiam\ncommovendam: ut verum videretur in hoc illud, quod\nDemosthenem ferunt ei, qui quaesivisset quid primum esset\nin dicendo, actionem; quid secundum, idem et idem\ntertium respondisse. Nulla res magis penetrat in animos\n\n\n\neosque fingit format flectit talisque oratores videri facit,\nqualis ipsi se videri volunt.\nhuic alii parem esse dicebant, alii anteponebant\nL. Crassum. Illud quidem certe omnes ita iudicabant,\nneminem esse qui horum altero utro patrono cuiusquam\ningenium requireret. Equidem quamquam Antonio tantum tribuo quantum supra dixi, tamen Crasso nihil statuo\nfieri potuisse perfectius. Erat summa gravitas, erat cum\ngravitate iunctus facetiarum et urbanitatis oratorius, non\nscurrilis lepos, Latine loquendi accurata et sine molestia\ndiligens elegantia, in disserendo mira explicatio; cum de\niure civili, cum de aequo et bono disputaretur, argumentorum et similitudinum copia.\nnam ut Antonius coniectura\nmovenda aut sedanda suspicione aut excitanda incredibilem\nvim habebat: sic in interpretando, in definiendo, in explicanda aequitate nihil erat Crasso copiosius; idque cum\nsaepe alias tum apud centumviros in M'. Curi causa cognitum est.\nita enim multa tum contra scriptum pro aequo\net bono dixit, ut hominem acutissimum Q. Scaevolam et in\niure, in quo illa causa vertebatur, paratissimum obrueret\nargumentorum exemplorumque copia; atque ita tum ab his\npatronis aequalibus et iam consularibus causa illa dicta est,\ncum uterque ex contraria parte ius civile defenderet, ut\neloquentium iuris peritissimus Crassus, iuris peritorum\neloquentissimus Scaevola putaretur. Qui quidem cum\nperacutus esset ad excogitandum quid in iure aut in aequo\nverum aut esset aut non esset, tum verbis erat ad rem\ncum summa brevitate mirabiliter aptus.\nqua re sit nobis\norator in hoc interpretandi explanandi edisserendi genere\nmirabilis, sic ut simile nihil viderim; in augendo, in\nornando, in refellendo magis existimator metuendus quam\n\n\n\nadmirandus orator.\nverum ad Crassum revertamur. Tum\nBrutus:\netsi satis, inquit, mihi videbar habere cognitum\nScaevolam ex eis rebus quas audiebam saepe ex C. Rutilio,\nquo utebar propter familiaritatem Scaevolae nostri, tamen\nista mihi eius dicendi tanta laus nota non erat; itaque cepi\nvoluptatem tam ornatum virum tamque excellens ingenium\nfuisse in nostra re publica.\nhic ego: Noli, inquam, Brute,\nexistimare his duobus quicquam fuisse in nostra civitate\npraestantius. Nam ut paulo ante dixi consultorum alterum\ndisertissimum, disertorum alterum consultissimum fuisse,\nsic in reliquis rebus ita dissimiles erant inter sese, statuere\nut tamen non posses, utrius te malles similiorem. Crassus\nerat elegantium parcissimus, Scaevola parcorum elegantissimus; Crassus in summa comitate habebat etiam severitatis\nsatis, Scaevolae multa in severitate non deerat tamen\ncomitas.\nlicet omnia hoc modo; sed vereor ne fingi\nvideantur haec, ut dicantur a me quodam modo; res se\ntamen sic habet. Cum omnis virtus sit, ut vestra, Brute,\nvetus Academia dixit, mediocritas, uterque horum medium\nquiddam volebat sequi; sed ita cadebat ut alter ex alterius\nlaude partem, uterque autem suam totam haberet.\ntum\nBrutus: Cum ex tua oratione mihi videor, inquit, bene\nCrassum et Scaevolam cognovisse, tum de te et de Ser.\nSulpicio cogitans esse quandam vobis cum illis similitudinem iudico. Quonam, inquam, istuc modo? Quia mihi\net tu videris, inquit, tantum iuris civilis scire voluisse quantum satis esset oratori, et Servius eloquentiae tantum\nassumpsisse ut ius civile facile posset tueri; aetatesque\nvestrae, ut illorum, nihil aut non fere multum differunt.\net ego: De me, inquam, dicere nihil est necesse; de Servio\n\n\n\nautem et tu probe dicis et ego dicam quod sentio. Non\nenim facile quem dixerim plus studi quam illum et ad\ndicendum et ad omnis bonarum rerum disciplinas adhibuisse. Nam et in isdem exercitationibus ineunte aetate\nfuimus et postea una Rhodum ille etiam profectus est, quo\nmelior esset et doctior; et inde ut rediit, videtur mihi in\nsecunda arte primus esse maluisse quam in prima secundus.\nAtque haud scio an par principibus esse potuisset; sed\nfortasse maluit, id quod est adeptus, longe omnium non\neiusdem modo aetatis sed eorum etiam qui fuissent in iure\ncivili esse princeps.\nhic Brutus: Ain tu? inquit.\nEtiamne Q. Scaevolae Servium nostrum anteponis? Sic\nenim, inquam, Brute, existimo, iuris civilis magnum usum\net apud Scaevolam et apud multos fuisse, artem in hoc\nuno; quod numquam effecisset ipsius iuris scientia, nisi\neam praeterea didicisset artem quae doceret rem universam\ntribuere in partis, latentem explicare definiendo, obscuram\nexplanare interpretando, ambigua primum videre, deinde\ndistinguere, postremo habere regulam qua vera et falsa\niudicarentur et quae quibus propositis essent quaeque non\nessent consequentia.\nhic enim adtulit hanc artem omnium\nartium maximam quasi lucem ad ea quae confuse ab aliis\naut respondebantur aut agebantur.\ndialecticam mihi\nvideris dicere, inquit. Recte, inquam, intellegis; sed\nadiunxit etiam et litterarum scientiam et loquendi elegantiam, quae ex scriptis eius, quorum similia nulla sunt,\nfacillime perspici potest.\ncumque discendi causa duobus peritissimis operam dedisset, L. Lucilio Balbo C.\nAquilio Gallo, Galli hominis acuti et exercitati promptam\net paratam in agendo et in respondendo celeritatem subtilitate diligentiaque superavit; Balbi docti et eruditi hominis\n\n\n\nin utraque re consideratam tarditatem vicit expediendis\nconficiendisque rebus. Sic et habet quod uterque eorum\nhabuit, et explevit quod utrique defuit.\nitaque ut Crassus\nmihi videtur sapientius fecisse quam Scaevola—hic enim\ncausas studiose recipiebat, in quibus a Crasso superabatur;\nille se consuli nolebat, ne qua in re inferior esset quam\nScaevola—, sic Servius sapientissime, cum duae civiles\nartes ac forenses plurimum et laudis haberent et gratiae,\nperfecit ut altera praestaret omnibus, ex altera tantum\nassumeret quantum esset et ad tuendum ius civile et ad\nobtinendam consularem dignitatem satis.\ntum Brutus:\nIta prorsus, inquit, et antea putabam—audivi enim nuper\neum studiose et frequenter Sami, cum ex eo ius nostrum\npontificium, qua ex parte cum iure civili coniunctum esset,\nvellem cognoscere—et nunc meum iudicium multo magis\nconfirmo testimonio et iudicio tuo; simul illud gaudeo,\nquod et aequalitas vestra et pares honorum gradus et artium\nstudiorumque quasi finitima vicinitas tantum abest ab\nobtrectatione et\ninvidia, quae solet lacerare plerosque, uti\nea\nnon modo non exulcerare vestram gratiam sed etiam\nconciliare videatur. Quali enim te erga ilium perspicio,\ntali ilium in te voluntate iudicioque cognovi.\nitaque doleo\net illius consilio et tua voce populum Romanum carere tam\ndiu; quod cum per se dolendum est tum multo magis\nconsideranti ad quos ista non tralata sint, sed nescio quo\npacto devenerint. Hic Atticus: Dixeram, inquit, a principio, de re publica ut sileremus; itaque faciamus. Nam\nsi isto modo volumus singulas res desiderare, non modo\nquerendi sed ne lugendi quidem finem reperiemus.\npergamus ergo, inquam, ad reliqua et institutum ordinem\n\n\n\npersequamur. Paratus igitur veniebat Crassus, exspectabatur, audiebatur; a principio statim, quod erat apud eum\nsemper accuratum, exspectatione dignus videbatur. Non\nmulta iactatio corporis, non inclinatio vocis, nulla inambulatio, non crebra supplosio pedis; vehemens et interdum\nirata eL plena iusti doloris oratio, multae et cum gravitate\nfacetiae; quodque difficile est, idem et perornatus et\nperbrevis; iam in altercando invenit parem neminem.\nversatus est in omni fere genere causarum; mature in\nlocum principum oratorum venit. Accusavit C. Carbonem\neloquentissimum hominem admodum adulescens; summam\ningeni non laudem modo sed etiam admirationem est consecutus.\ndefendit postea Liciniam virginem, cum annos\nxxvii natus esset. In ea ipsa causa fuit eloquentissimus\norationisque eius scriptas quasdam partis reliquit. Voluit\nadulescens in colonia Narbonensi causae popularis aliquid\nadtingere eamque coloniam, ut fecit, ipse deducere; exstat\nin eam legem senior, ut ita dicam, quam aetas illa ferebat\noratio. Multae deinde causae; sed ita tacitus tribunatus\nut, nisi in eo magistratu cenavisset apud praeconem\nGranium idque nobis bis narravisset Lucilius, tribunum\nplebis nesciremus fuisse.\nita prorsus, inquit Brutus; sed\nne de Scaevolae quidem tribunatu quicquam audivisse\nvideor et eum conlegam Crassi credo fuisse. Omnibus\nquidem aliis, inquam, in magistratibus, sed tribunus anno\npost fuit eoque in Rostris sedente suasit Serviliam legem\nCrassus; nam censuram sine Scaevola gessit: eum enim\nmagistratum nemo umquam Scaevolarum petivit. Sed haec\nCrassi cum edita oratio est, quam te saepe legisse certo\nscio, quattuor et triginta tum habebat annos totidemque\nannis mihi aetate praestabat. His enim consulibus eam\nlegem suasit quibus nati sumus, cum ipse esset Q. Caepione\n\n\n\nconsule natus et C. Laelio, triennio ipso minor quam\nAntonius. Quod idcirco posui ut dicendi Latine prima\nmaturitas in qua aetate exstitisset posset notari et intellegeretur iam ad summum paene esse perductam, ut eo\nnihil ferme quisquam addere posset, nisi qui a philosophia,\na iure civili, ab historia fuisset instructior.\nerit, inquit [M.]\nBrutus, aut iam est iste quem exspectas? Nescio, inquam.\nSed est etiam L. Crassi in consulatu pro Q. Caepione†\ndefensione iuncta† non brevis ut laudatio, ut oratio autem\nbrevis; postrema censoris oratio, qua anno duodequinquagesimo usus est. In his omnibus inest quidam sine ullo\nfuco veritatis color; quin etiam comprehensio et ambitus ille\nverborum, si sic peri/odon\nappellari placet, erat apud illum\ncontractus et brevis, et in membra quaedam, quae kw=la\nGraeci vocant, dispertiebat orationem libentius.\nhoc loco\nBrutus: Quando quidem tu istos oratores, inquit, tanto\nopere laudas, vellem aliquid Antonio praeter illum de\nratione dicendi sane exilem libellum, plura Crasso libuisset\nscribere: cum enim omnibus memoriam sui tum etiam\ndisciplinam dicendi nobis reliquissent. Nam Scaevolae\ndicendi elegantiam satis ex eis orationibus, quas reliquit,\nhabemus cognitam.\net ego: Mihi quidem a pueritia quasi\nmagistra fuit, inquam, illa in legem Caepionis oratio; in\nqua et auctoritas ornatur senatus, quo pro ordine illa\ndicuntur, et invidia concitatur in iudicum et in accusatorum\nfactionem, contra quorum potentiam populariter tum dicendum fuit. Multa in illa oratione graviter, multa leniter,\nmulta aspere, multa facete dicta sunt; plura etiam dicta\nquam scripta, quod ex quibusdam capitibus expositis nec\nexplicatis intellegi potest. Ipsa illa censoria contra Cn.\n\n\n\nDomitium conlegam non est oratio, sed quasi capita rerum\net orationis commentarium paulo plenius. Nulla est enim\naltercatio clamoribus umquam habita maioribus.\net vero\nfuit in hoc etiam popularis dictio excellens; Antoni genus\ndicendi multo aptius iudiciis quam contionibus.\nHoc loco ipsum Domitium non relinquo. Nam etsi non\nfuit in oratorum numero, tamen pono satis in eo fuisse\norationis atque ingeni, quo et magistratus personam et consularem dignitatem tueretur; quod idem de C. Caelio\ndixerim, industriam in eo summam fuisse summasque\nvirtutes, eloquentiae tantum, quod esset in rebus privatis\namicis eius, in re publica ipsius dignitati satis. Eodem\ntempore M. Herennius in mediocribus oratoribus Latine et\ndiligenter loquentibus numeratus est; qui tamen summa\nnobilitate hominem, cognatione sodalitate conlegio, summa\netiam eloquentia, L. Philippum in consulatus petitione\nsuperavit. Eodem tempore C. Claudius, etsi propter summam nobilitatem et singularem potentiam magnus erat,\ntamen etiam eloquentiae quandam mediocritatem adferebat.\nEiusdem fere temporis fuit eques Romanus\nC. Titius, qui\nmeo iudicio eo pervenisse videtur quo potuit fere Latinus\norator sine Graecis litteris et sine multo usu pervenire.\nHuius orationes tantum argutiarum, tantum exemplorum,\ntantum urbanitatis habent, ut paene Attico stilo scriptae\nesse videantur. Easdem argutias in tragoedias satis ille\nquidem acute, sed parum tragice transtulit. Quem studebat imitari L. Afranius poeta, homo perargutus, in fabulis\nquidem etiam, ut scitis, disertus.\nfuit etiam Q. Rubrius\nVarro, qui a senatu hostis cum C. Mario iudicatus est, acer\net vehemens accusator, in eo genere sane probabilis. Doctus\nautem Graecis litteris propinquus noster, factus ad dicendum,\n\n\n\nM. Gratidius M. Antoni perfamiliaris, cuius praefectus cum\nesset in Cilicia est interfectus; isqui accusavit C. Fimbriam,\nM. Mari Gratidiani pater.\natque etiam apud socios et Latinos oratores habiti sunt\nQ. Vettius Vettianus e Marsis, quem ipse cognovi, prudens\nvir et in dicendo brevis; Q. D. Valerii Sorani, vicini et\nfamiliares mei, non tam in dicendo admirabiles quam docti\net Graecis litteris et Latinis; C. Rusticelius Bononiensis, is\nquidem et exercitatus et natura volubilis; omnium autem\neloquentissimus extra hanc urbem T. Betucius Barrus Asculanus, cuius sunt aliquot orationes Asculi habitae; una\nRomae contra Caepionem nobilis sane, quoi orationi Caepionis ore respondit Aelius, qui scriptitavit orationes multis,\norator ipse numquam fuit.\napud maiores autem nostros\nvideo disertissimum habitum ex Latio L. Papirium Fregellanum Ti. Gracchi P. F. fere aetate; eius etiam oratio est\npro Fregellanis colonisque Latinis habita in senatu. Tum\nBrutus: Quid tu igitur, inquit, tribuis istis externis quasi\noratoribus? Quid censes, inquam, nisi idem quod urbanis?\npraeter unum, quod non est eorum urbanitate quadam quasi\ncolorata oratio. Et Brutus:\nqui est, inquit, iste tandem\nurbanitatis color? Nescio, inquam; tantum esse quendam\nscio. Id tu, Brute, iam intelleges, cum in Galliam veneris;\naudies tum quidem etiam verba quaedam non trita Romae,\nsed haec mutari dediscique possunt; illud est maius, quod\nin vocibus nostrorum oratorum retinnit quiddam et resonat\nurbanius. Nec hoc in oratoribus modo apparet sed etiam\nin ceteris.\nego memini T. Tincam Placentinum hominem\nfacetissimum cum familiari nostro Q. Granio praecone dicacitate certare. Eon', inquit Brutus, de quo multa Lucilius?\n\n\n\nIsto ipso; sed Tincam non minus multa ridicule dicentem\nGranius obruebat nescio quo sapore vernaculo; ut ego iam\nnon mirer illud Theophrasto accidisse, quod dicitur, cum\npercontaretur ex anicula quadam quanti aliquid venderet\net respondisset illa atque addidisset 'hospes, non pote minoris,' tulisse eum moleste se non effugere hospitis speciem,\ncum aetatem ageret Athenis optimeque loqueretur omnium.\nSic, ut opinor, in nostris est quidam urbanorum, sicut illic\nAtticorum sonus. Sed domum redeamus, id est ad nostros\nrevertamur.\nDuobus igitur summis, Crasso et Antonio, L. Philippus\nproximus accedebat, sed longo intervallo tamen proximus.\nItaque eum, etsi nemo intercedebat qui se illi anteferret,\nneque secundum tamen neque tertium dixerim. Nec enim\nin quadrigis eum secundum numeraverim aut tertium, qui\nvix e carceribus exierit, cum palmam iam primus acceperit,\nnec in oratoribus, qui tantum absit a primo, vix ut in eodem\ncurriculo esse videatur. Sed tamen erant ea in Philippo,\nquae qui sine comparatione illorum spectaret, satis magna\ndiceret: summa libertas in oratione, multae facetiae; satis\ncreber in reperiendis, solutus in explicandis sententiis; erat\netiam in primis, ut temporibus illis, Graecis doctrinis institutus, in altercando cum aliquo aculeo et maledicto facetus.\nhorum aetati prope coniunctus L. Gellius non tam vendibilis orator, quamvis nescires quid ei deesset; nec enim erat\nindoctus nec tardus ad excogitandum nec Romanarum\nrerum immemor et verbis solutus satis; sed in magnos\noratores inciderat eius aetas; multam tamen operam amicis\net utilem praebuit, atque ita diu vixit ut multarum aetatum\n\n\n\noratoribus implicaretur.\nmultum etiam in causis versabatur\nisdem fere temporibus D. Brutus, is qui consul cum Mamerco\nfuit, homo et Graecis doctus litteris et Latinis. Dicebat\netiam L. Scipio non imperite Gnaeusque Pompeius Sex. F.\naliquem numerum obtinebat. Nam Sex. frater eius praestantissimum ingenium contulerat ad summam iuris civilis\net ad perfectam geometriae et rerum Stoicarum scientiam.\n†Item in iure et ante hos M. Brutus et paulo post eum\nC. Billienus homo per se magnus prope simili ratione summus evaserat; qui consul factus esset, nisi in Marianos consulatus et in eas petitionis angustias incidisset.\ncn. autem\nOctavi eloquentia, quae fuerat ante consulatum ignorata, in\nconsulatu multis contionibus est vehementer probata. Sed\nab eis, qui tantum in dicentium numero, non in oratorum\nfuerunt, iam ad oratores revertamur. Censeo, inquit Atticus;\neloquentis enim videbare, non sedulos velle conquirere.\nfestivitate igitur et facetiis, inquam, C. Iulius L.F. et\nsuperioribus et aequalibus suis omnibus praestitit oratorque\nfuit minime ille quidem vehemens, sed nemo umquam urbanitate, nemo lepore, nemo suavitate conditior. Sunt eius\naliquot orationes, ex quibus sicut ex eiusdem tragoediis\nlenitas eius non sine nervis perspici potest.\neius aequalis\nP. Cethegus, cui de re publica satis suppeditabat oratioto—tam enim tenebat eam penitusque cognoverat; itaque in\nsenatu consularium auctoritatem adsequebatur—; sed in\ncausis publicis nihil, in privatis satis veterator videbatur.\nErat in privatis causis Q. Lucretius Vispillo et acutus et\niuris peritus; nam Ofella contionibus aptior quam iudiciis.\n\n\n\nPrudens etiam T. Annius Velina et in eius generis causis\norator sane tolerabilis. In eodem genere causarum multum\nerat T. Iuventius nimis ille quidem lentus in dicendo et\npaene frigidus, sed et callidus et in capiendo adversario\nversutus et praeterea nec indoctus et magna cum iuris civilis\nintellegentia.\ncuius auditor P. Orbius meus fere aequalis\nin dicendo non nimis exercitatus, in iure autem civili non\ninferior quam magister fuit. Nam T. Aufidius, qui vixit ad\nsummam senectutem, volebat esse similis horum eratque et\nbonus vir et innocens, sed dicebat parum; nec sane plus\nfrater eius M. Vergilius, qui tribunus plebis L. Sullae imperatori diem dixit. Eius conlega P. Magius in dicendo\npaulo tamen copiosior.\nsed omnium oratorum sive rabularum, qui et plane indocti et inurbani aut rustici etiam\nfuerunt, quos quidem ego cognoverim, solutissimum in\ndicendo et acutissimum iudico nostri ordinis Q. Sertorium,\nequestris C. Gargonium. Fuit etiam facilis et expeditus ad\ndicendum et vitae splendore multo et ingenio sane probabili T. Iunius L. F. tribunicius, quo accusante P. Sextius\npraetor designatus damnatus est ambitus; is processisset\nhonoribus longius, nisi semper infirma atque etiam aegra\nvaletudine fuisset.\natque ego praeclare intellego me in eorum commemoratione versari qui nec habiti sint oratores neque fuerint, praeteririque a me aliquot ex veteribus commemoratione aut\nlaude dignos. Sed hoc quidem ignoratione; quid enim est\nsuperioris aetatis quod scribi possit de eis, de quibus nulla\nmonumenta loquuntur nec aliorum nec ipsorum? de his\nautem, quos ipsi vidimus, neminem fere praetermittemus\n\n\n\n[eorum quos aliquando dicentis vidimus].\nvolo enim sciri\nin tanta et tam vetere re publica maximis praemiis eloquentiae propositis omnis cupisse dicere, non plurimos ausos\nesse, potuisse paucos. Ego tamen ita de uno quoque\ndicam ut intellegi possit quem existimem clamatorem,\nquem oratorem fuisse. Isdem fere temporibus aetate inferiores paulo quam Iulius, sed aequales propemodum\nfuerunt C. Cotta P. Sulpicius Q. Varius Cn. Pomponius\nC. Curio L. Fufius M. Drusus P. Antistius; nec ulla aetate\nuberior oratorum fetus fuit.\nex his Cotta et Sulpicius cum\nmeo iudicio tum omnium facile primas tulerunt. Hic Atticus: Quo modo istuc dicis, inquit, cum tuo iudicio turn\nomnium? Semperne in oratore probando aut improbando\nvulgi iudicium cum intellegentium iudicio congruit? An\nalii probantur a multitudine, alii autem ab eis qui intellegunt? Recte requiris,'inquam, Attice; sed audies ex me\nfortasse quod non omnes probent.\nan tu, inquit, id laboras,\nsi huic modo Bruto probaturus es? Plane, inquam, Attice,\ndisputationem hanc de oratore probando aut improbando\nmulto malim tibi et Bruto placere, eloquentiam autem\nmeam populo probari velim. Etenim necesse est, qui ita\ndicat, ut a multitudine probetur, eundem doctis probari.\nNam quid in dicendo rectum sit aut pravum ego iudicabo,\nsi modo is sum qui id possim aut sciam iudicare; qualis\nvero sit orator ex eo quod is dicendo efficiet poterit intellegi.\ntria sunt enim, ut quidem ego sentio, quae sint\nefficienda dicendo: ut doceatur is apud quem dicetur, ut\ndelectetur, ut moveatur vehementius. Quibus virtutibus\noratoris horum quidque efficiatur aut quibus vitiis orator\naut non adsequatur haec aut etiam in his labatur et cadat,\n\n\n\nartifex aliquis iudicabit. Efficiatur autem ab oratore necne,\nut ei qui audiunt ita afficiantur ut orator velit, vulgi adsensu\net populari adprobatione iudicari solet. Itaque numquam\nde bono oratore aut non bono doctis hominibus cum populo\ndissensio fuit.\nan censes, dum illi viguerunt quos ante\ndixi, non eosdem gradus oratorum vulgi iudicio et doctorum\nfuisse? De populo si quem ita rogavisses: Quis est in hac\ncivitate eloquentissimus? in Antonio et Crasso aut dubitaret\naut hunc alius, ilium alius diceret. Nemone Philippum tam\nsuavem oratorem, tam gravem, tam facetum his anteferret,\nquem nosmet ipsi, qui haec arte aliqua volumus expendere,\nproximum illis fuisse diximus? Nemo profecto; id enim\nipsum est summi oratoris summum oratorem populo videri.\nqua re tibicen Antigenidas dixerit discipulo sane frigenti ad\npopulum: Mihi cane et Musis; ego huic Bruto dicenti, ut\nsolet, apud multitudinem, Mihi cane et populo, mi Brute,\ndixerim, ut qui audient quid efficiatur, ego etiam cur id\nefficiatur intellegam. Credit eis quae dicuntur qui audit\noratorem, vera putat, adsentitur probat, fidem facit oratio:\ntu artifex quid quaeris amplius?\ndelectatur audiens multitudo et ducitur oratione et quasi voluptate quadam perfun—\nditur: quid habes quod disputes? Gaudet dolet, ridet\nplorat, favet odit, contemnit invidet, ad misericordiam inducitur, ad pudendum, ad pigendum; irascitur mitigatur,\nsperat timet; haec perinde accidunt, ut eorum qui adsunt\nmentes verbis et sententiis et actione tractantur; quid est\nquod exspectetur docti alicuius sententia? Quod enim probat multitude, hoc idem doctis probandum est. Denique\nhoc specimen est popularis iudici, in quo numquam fuit\npopulo cum doctis intellegentibusque dissensio.\ncum multi\nessent oratores in vario genere dicendi, quis umquam ex his\n\n\n\nexcellere iudicatus est vulgi iudicio qui non idem a doctis\nprobaretur? Quando autem dubium fuisset apud patres\nnostros eligendi cui patroni daretur optio quin aut Antonium\noptaret aut Crassum? Aderant multi alii; tamen utrum de\nhis potius dubitasset aliquis, quin alterum nemo. Quid,\nadulescentibus nobis cum esset Cotta et Hortensius, num\nquis, cui quidem eligendi potestas esset, quemquam his\nanteponebat?\ntum Brutus: Quid tu, inquit, quaeris alios?\nde te ipso nonne quid optarent rei, quid ipse Hortensius\niudicaret videbamus? qui cum partiretur tecum causas,—\nsaepe enim interfui—perorandi locum, ubi plurimum pollet\noratio, semper tibi relinquebat. Faciebat ille quidem, inquam, et mihi benevolentia, credo, ductus tribuebat omnia.\nSed ego quae de me populi sit opinio nescio; de reliquis\nhoc adfirmo, qui vulgi opinione disertissimi habiti sint,\neosdem intellegentium quoque iudicio fuisse probatissimos.\nnec enim posset idem Demosthenes dicere quod dixisse\nAntimachum clarum poetam ferunt: qui cum convocatis\nauditoribus legeret eis magnum illud quod novistis volumen\nsuum et eum legentem omnes praeter Platonem reliquissent, Legam, inquit, nihilo minus: Plato enim mihi unus\ninstar est centum milium. Et recte; poema enim reconditum paucorum adprobationem, oratio popularis adsensum\nvulgi debet movere. At si eundem hunc Platonem unum\nauditorem haberet Demosthenes, cum esset relictus a ceteris,\nverbum facere non posset.\nquid tu, Brute, posses, si te ut\nCurionem quondam contio reliquisset? Ego vero, inquit\nille, ut me tibi indicem, in eis etiam causis, in quibus omnis\nres nobis cum iudicibus est, non cum populo, tamen si a\ncorona relictus sim, non queam dicere. Ita se, inquam, res\nhabet. Vt, si tibiae inflatae non referant sonum, abiciendas\n\n\n\neas sibi tibicen putet, sic oratori populi aures tamquam tibiae\nsunt; eae si inflatum non recipiuntâ€”aut si auditor omnino\ntamquam equus non facit, agitandi finis faciendus est.\n\nhoc\ntamen interest, quod vulgus interdum non probandum oratorem probat, sed probat sine comparatione; cum a mediocri aut etiam a malo delectatur, eo est contentus; esse melius\nnon sentit, illud quod est, qualecumque est, probat. Tenet\nenim auris vel mediocris orator, sit modo aliquid in eo; nec\nres ulla plus apud animos hominum quam ordo et ornatus\norationis valet.\nqua re quis ex populo, cum Q. Scaevolam\npro M. Coponio dicentem audiret in ea causa, de qua ante\ndixi, quicquam politius aut elegantius aut omnino melius\naut exspectaret aut posse fieri putaret?\ncum is hoc probare\nvellet, M'. Curium, cum ita heres institutus esset, 'si pupillus\nante mortuus esset quam in suam tutelam venisset,' pupillo\nnon nato heredem esse non posse: quid ille non dixit de\ntestamentorum iure? de antiquis formulis? quem ad modum\nscribi oportuisset, si etiam filio non nato heres institueretur?\nquam captiosum esse populo, quod scriptum esset neglegi\net opinione quaeri voluntates et interpretatione disertorum\nscripta simplicium hominum pervertere?\nquam ille multa\nde auctoritate patris sui, qui semper ius illud esse defenderat?\nquam omnino multa de conservando iure civili? Quae\nquidem omnia cum perite et scienter item breviter et\npresse et satis ornate et pereleganter diceret, quis esset in\npopulo qui aut exspectaret aut fieri posse quicquam melius\nputaret?\nat vero, ut contra Crassus ab adulescente delicato, qui in litore ambulans scalmum repperisset ob eamque\nrem aedificare navem concupivisset, exorsus est, similiter\nScaevolam ex uno scalmo captionis centumvirale iudicium\n\n\n\nhereditatis effecisse: hoc ille initio, consecutis multis eiusdem generis sententiis, delectavit animosque omnium qui\naderant in hilaritatem a severitate traduxit; quod est unum\nex tribus quae dixi ab oratore effici debere. Deinde hoc\nvoluisse eum, qui testamentum fecisset, hoc sensisse, quoquo\nmodo filius non esset, qui in suam tutelam veniret, sive non\nnatus sive ante mortuus, Curius heres ut esset; ita scribere\nplerosque et id valere et valuisse semper. Haec et multa\neius modi dicens fidem faciebat; quod est ex tribus oratoris\nofficiis alterum.\ndeinde aequum bonum testamentorum\nsententias voluntatesque tutatus est: quanta esset in verbis\ncaptio cum in ceteris rebus tum in testamentis, si neglegerentur voluntates; quantam sibi potentiam Scaevola adsumeret, si nemo auderet testamentum facere postea nisi de\nillius sententia. Haec cum graviter tum ab exemplis copiose,\ntum varie, tum etiam ridicule et facete explicans eam admirationem adsensionemque commovit, dixisse ut contra nemo\nvideretur;â€”hoc erat oratoris officium partitione tertium,\ngenere maximum. Hic ille de populo iudex, qui separatim\nalterum admiratus esset, idem audito altero iudicium suum\ncontemneret; at vero intellegens et doctus audiens Scaevolam sentiret esse quoddam uberius dicendi genus et ornatius.\nAb utroque autem causa perorata si quaereretur, uter praestaret orator, numquam profecto sapientis iudicium a iudicio\nvulgi discreparet.\nqui praestat igitur intellegens imperito?\nMagna re et difficili; si quidem magnum est scire, quibus\nrebus efficiatur amittaturve dicendo illud quidquid est quod\naut effici dicendo oportet aut amitti non oportet. Praestat\netiam illo doctus auditor indocto, quod saepe, cum oratores\nduo aut plures populi iudicio probantur, quod dicendi genus\n\n\n\noptimum sit intellegit. Nam illud quod populo non probatur ne intellegenti quidem auditori probari potest. Vt\nenim ex nervorum sono in fidibus quam scienter ei pulsi\nsint intellegi solet: sic ex animorum motu cernitur quid\ntractandis his perficiat orator.\nitaque intellegens dicendi\nexistimator, non adsidens et adtente audiens, sed uno\naspectu et praeteriens de oratore saepe iudicat. Videt\noscitantem iudicem, loquentem cum altero, non numquam\netiam circulantem, mittentem ad horas, quaesitorem ut dimittat rogantem: intellegit oratorem in ea causa non adesse,\nqui possit animis iudicum admovere orationem tamquam\nfidibus manum. Idem si praeteriens aspexerit erectos intuentis iudices, ut aut doceri de re idque etiam vultu probare\nvideantur, aut ut avem cantu aliquo sic illos viderit oratione\nquasi suspensos teneri aut, id quod maxime opus est, misericordia odio motu animi aliquo perturbatos esse vehementius:\nea si praeteriens, ut dixi, aspexerit, si nihil audiverit, tamen\noratorem versari in illo iudicio et opus oratorium fieri aut\nperfectum iam esse profecto intelleget.\ncum haec disseruissem, uterque adsensus est; et ego\ntamquam de integro ordiens: Quando igitur, inquam, a\nCotta et Sulpicio haec omnis fluxit oratio, cum hos maxime\niudicio illorum hominum et illius aetatis dixissem probatos,\nrevertar ad eos ipsos; tum reliquos, ut institui, deinceps\npersequar. Quoniam ergo oratorum bonorum—hos enim\nquaerimus—duo genera sunt, unum attenuate presseque,\nalterum sublate ampleque dicentium; etsi id melius est\nquod splendidius et magnificentius, tamen in bonis omnia\nquae summa sunt iure laudantur.\nsed cavenda est presso\nilli oratori inopia et ieiunitas, amplo autem inflatum et cor-\n\n\n\nruptum orationis genus. Inveniebat igitur acute Cotta,\ndicebat pure ac solute; et ut ad infirmitatem laterum perscienter contentionem omnem remiserat, sic ad virium imbecillitatem dicendi accommodabat genus. Nihil erat in\neius oratione nisi sincerum, nihil nisi siccum atque sanum;\nilludque maximum, quod cum contentione orationis flectere\nanimos iudicum vix posset nec omnino eo genere diceret,\ntractando tamen impellebat ut idem facerent a se commoti\nquod a Sulpicio concitati.\nfuit enim Sulpicius vel maxime\nomnium, quos quidem ego audiverim, grandis et, ut ita\ndicam, tragicus orator. Vox cum magna tum suavis et\nsplendida; gestus et motus corporis ita venustus ut tamen\nad forum, non ad scaenam institutus videretur; incitata et\nvolubilis nec ea redundans tamen nec circumfluens oratio.\nCrassum hic volebat imitari; Cotta malebat Antonium; sed\nab hoc vis aberat Antoni, Crassi ab illo lepos.\no magnam,\ninquit, artem! Brutus: si quidem istis, cum summi essent\noratores, duae res maximae altera alteri defuit.\natque in\nhis oratoribus illud animadvertendum est, posse esse summos, qui inter se sint dissimiles.' Nihil enim tam dissimile\nquam Cotta Sulpicio, et uterque aequalibus suis plurimum\npraestitit. Qua re hoc doctoris intellegentis est videre, quo\nferat natura sua quemque, et ea duce utentem sic instituere,\nut Isocratem in acerrimo ingenio Theopompi et lenissimo\nEphori dixisse traditum est, alteri se calcaria adhibere alteri\nfrenos.\nsulpici orationes quae feruntur, eas post mortem\neius scripsisse P. Cannutius putatur aequalis meus, homo\nextra nostrum ordinem meo iudicio disertissimus. Ipsius\nSulpici nulla oratio est, saepeque ex eo audivi, cum se\nscribere neque consuesse neque posse diceret. Cottae pro\n\n\n\nse lege Varia quae inscribitur, eam L. Aelius scripsit Cottae\nrogatu. Fuit is omnino vir egregius et eques Romanus cum\nprimis honestus idemque eruditissimus et Graecis litteris et\nLatinis, antiquitatisque nostrae et in inventis rebus et\nin actis scriptorumque veterum litterate peritus. Quam\nscientiam Varro noster acceptam ab illo auctamque per\nsese, vir ingenio praestans omnique doctrina, pluribus et\ninlustrioribus litteris explicavit.\nsed idem Aelius Stoicus\nesse voluit, orator autem nec studuit umquam nec fuit.\nScribebat tamen orationes, quas alii dicerent; ut Q. Metello\nâ€ F., ut Q. Caepioni, ut Q. Pompeio Rufo, quamquam is\netiam ipse scripsit eas, quibus pro se est usus, sed non sine\nAelio.\nhis enim scriptis etiam ipse interfui, cum essem\napud Aelium adulescens eumque audire perstudiose solerem.\nCottam autem miror summum ipsum oratorem minimeque\nineptum Aelianas levis oratiunculas voluisse existimari suas.\n\nhis duobus eiusdem aetatis adnumerabatur nemo tertius,\nsed mihi placebat Pomponius maxime, vel dicam, minime\ndisplicebat. Locus erat omnino in maximis causis praeter\neos de quibus supra dixi nemini, propterea quod Antonius,\nqui maxime expetebatur, facilis in causis recipiendis erat;\nfastidiosior Crassus, sed tamen recipiebat. Horum qui\nneutrum habebat, confugiebat ad Philippum fere aut ad\nCaesarem; †Cotta† Sulpicius expetebantur. Ita ab his sex\npatronis causae inlustres agebantur; neque tam multa quam\nnostra aetate iudicia fiebant, neque hoc quod nunc fit, ut\ncausae singulae defenderentur a pluribus, quo nihil est vitiosius.\nRespondemus eis quos non audivimus: in quo primum\nsaepe aliter est dictum aliter ad nos relatum; deinde magni\n\n\n\ninterest coram videre me, quem ad modum adversarius de\nquaque re adseveret, maxime autem, quem ad modum quaeque res audiatur. Sed nil vitiosius quam, cum unum corpus\ndebeat esse defensionis, nasci de integro causam, cum sit ab\naltero perorata.\nomnium enim causarum unum est naturale\nprincipium, una peroratio; reliquae partes quasi membra\nsuo quaeque loco locata suam et vim et dignitatem tenent.\nCum autem difficile sit in longa oratione non aliquando\naliquid ita dicere ut sibi ipse non conveniat, quanto difficilius cavere, ne quid dicas quod non conveniat eius orationi\nqui ante te dixerit ? Sed quia et labor multo maior est\ntotam causam quam partem dicere et quia plures ineuntur\ngratiae si uno tempore dicas pro pluribus, idcirco hanc\nconsuetudinem libenter adscivimus.\nerant tamen quibus videretur illius aetatis tertius Curio,\nquia splendidioribus fortasse verbis utebatur et quia Latine\nnon pessime loquebatur, usu, credo, aliquo domestico. Nam\nlitterarum admodum nihil sciebat; sed magni interest quos\nquisque audiat cotidie domi, quibuscum loquatur a puero,\nquem ad modum patres, paedagogi, matres etiam loquantur.\nLegimus epistulas Corneliae matris Gracchorum: apparet\nfilios non tam in gremio educatos quam in sermone matris.\nAuditus est nobis Laeliae C. F. saepe sermo: ergo illam\npatris elegantia tinctam vidimus et filias eius Avis ambas,\nquarum sermo mihi fuit notus, et neptes Licinias, quas nos\nquidem ambas, hanc vero Scipionis etiam tu, Brute, credo,\naliquando audisti loquentem. Ego vero ac libenter quidem,\ninquit Brutus; et eo libentius, quod L. Crassi erat filia.\nQuid Crassum, inquam, ilium censes, istius Liciniae filium,\nCrassi testamento qui fuit adoptatus? Summo iste quidem 30\ndicitur ingenio fuisse, inquit; et vero hic Scipio, conlega meus,\nmihi sane bene et loqui videtur et dicere. Recte, inquam,\n\n\n\niudicas, Brute. Etenim istius genus est ex ipsius sapientiae\nstirpe generatum. Nam et de duobus avis iam diximus,\nScipione et Crasso, et de tribus proavis, Q. Metello, cuius\nquattuor illi filii, P. Scipione, qui ex dominatu Ti. Gracchi\nprivatus in libertatem rem publicam vindicavit, Q. Scaevola\naugure, qui peritissimus iuris idemque percomis est habitus.\nIam duorum abavorum quam est inlustre nomen,\nP. Scipionis, qui bis consul fuit, qui est Corculum dictus, alterius\nomnium sapientissimi, C. Laeli.—O generosam, inquit,\nstirpem et tamquam in unam arborem plura genera, sic in\nistam domum multorum insitam [atque inluminatam] sapientiam!—\nsimiliter igitur suspicor, ut conferamus parva magnis,\nCurionis, etsi pupillus relictus est, patrio fuisse institute puro\nsermone adsuefactam domum; et eo magis hoc iudico quod\nneminem ex his quidem, qui aliquo in numero fuerunt, cognovi in omni genere honestarum artium tam indoctum, tam\nrudem.\nnullum ille poetam noverat, nullum legerat oratorem, nullam memoriam antiquitatis conlegerat; non publicum ius, non privatum et civile cognoverat. Quamquam hoc\nquidem fuit etiam in aliis et magnis quidem oratoribus, quos\nparum his instructos artibus vidimus, ut Sulpicium, ut Antonium. Sed ei tamen unum illud habebant dicendi opus\nelaboratum; idque cum constaret ex quinque notissimis\npartibus, nemo in aliqua parte earum omnino nihil poterat:\nin quacumque enim una plane clauderet, orator esse non\nposset; sed tamen alius in alia excellebat magis.\nReperiebat quid dici opus esset et quo modo praeparari et quo loco\nlocari, memoriaque ea comprendebat Antonius, excellebat\nautem actione; erant[que] ei quaedam ex his paria cum\n\n\n\nCrasso, quaedam etiam superiora; at Crassi magis nitebat\noratio. Nec vero Sulpicio neque Cottae dicere possumus\nneque cuiquam bono oratori rem ullam ex illis quinque\npartibus plane atque omnino defuisse.\nitaque in Curione\nhoc verissime iudicari potest, nulla re una magis oratorem\ncommendari quam verborum splendore et copia. Nam cum\ntardus in cogitando tum in struendo dissipatus fuit. Reliqua\nduo sunt, agere et meminisse: in utroque cachinnos inridentium commovebat. Motus erat is, quem et C. Iulius\nin perpetuum notavit, cum ex eo in utramque partem toto\ncorpore vacillante quaesivit quis loqueretur e luntre, et\nCn. Sicinius homo impurus, sed admodum ridiculus,â€”neque\naliud in eo oratoris simile quicquam.\nis cum tribunus\nplebis Curionem et Octavium consules produxisset Curioque\nmulta dixisset sedente Cn. Octavio conlega, qui devinctus\nerat fasciis et multis medicamentis propter dolorem artuum\ndelibutus, 'numquam,' inquit,' Octavi, conlegae tuo gratiam\nreferes: qui nisi se suo more iactavisset, hodie te istic\nmuscae comedissent.' Memoria autem ita fuit nulla, ut\naliquotiens, tria cum proposuisset, aut quartum adderet aut\ntertium quaereret; qui in iudicio privato vel maximo, cum\nego pro Titinia Cottae peroravissem, ille contra me pro Ser.\nNaevio diceret, subito totam causam oblitus est idque veneficiis et cantionibus Titiniae factum esse dicebat. Magna\nhaec immemoris ingeni signa; sed nihil turpius quam quod\netiam in scriptis obliviscebatur quid paulo ante posuisset,\nut in eo libro, ubi se exeuntem e senatu et cum Pansa nostro et cum Curione filio conloquentem facit [cum senatum\nCaesar consul habuisset] omnisque ille sermo ductus est\ne\n\n\n\npercontatione fili quid in senatu esset actum. In quo multis\nverbis cum inveheretur in Caesarem Curio disputatioque\nesset inter eos, ut est consuetudo dialogorum, cum sermo\nesset institutus senatu misso, quem senatum Caesar consul\nhabuisset, reprendit eas res quas idem Caesar anno post\net deinceps reliquis annis administravisset in Gallia.\nTum\nBrutus admirans: Tantamne fuisse oblivionem, inquit, in\nscripto praesertim, ut ne legens quidem umquam senserit\nquantum flagiti commisisset? Quid autem, inquam, Brute,\nstultius quam, si ea vituperare volebat quae vituperavit, non\neo tempore instituere sermonem, cum illarum rerum iam\ntempora praeterissent? Sed ita totus errat ut in eodem\nsermone dicat in senatum se Caesare consule non accedere\net id dicat ipso consule exiens e senatu. Iam, qui hac parte\nanimi, quae custos est ceterarum ingeni partium, tam debilis\nesset ut ne in scripto quidem meminisset quid paulo ante\nposuisset, huic minime mirum est ex tempore dicenti solitam\neffluere mentem.\nitaque cum ei nec officium deesset et\nflagraret studio dicendi, perpaucae ad eum causae deferebantur. Orator autem vivis eius aetatis aequalibus proximus optimis numerabatur propter verborum bonitatem, ut\nante dixi, et expeditam ac profluentem quodam modo celeritatem. Itaque eius orationes aspiciendas tamen censeo.\nSunt illae quidem languidiores, verum tamen possunt augere\net quasi alere id bonum quod in illo mediocriter fuisse\nconcedimus: quod habet tantam vim ut solum sine aliis\nin Curione speciem oratoris alicuius effecerit. Sed ad\ninstituta redeamus.\nIn eodem igitur numero eiusdem aetatis C. Carbo fuit\nillius eloquentissimi viri filius. Non satis acutus orator,\nsed tamen orator numeratus est. Erat in verbis gravitas\net facile dicebat et auctoritatem naturalem quandam habebat oratio. Acutior Q. Varius rebus inveniendis nec minus\nverbis expeditus; fortis vero actor et vehemens et verbis nec\ninops nec abiectus et quem plane oratorem dicere auderes,\nCn. Pomponius lateribus pugnans, incitans animos, acer\nacerbus criminosus.\nMultum ab his aberat L. Fufius,\ntamen ex accusatione M'. Aquili diligentiae fructum ceperat.\nNam M. Drusum tuum magnum avunculum, gravem oratorem ita dumtaxat cum de re publica diceret, L. autem\nLucullum etiam acutum, patremque tuum, Brute, iuris\nquoque et publici et privati sane peritum, M. Lucullum,\nM. Octavium Cn. F., qui tantum auctoritate dicendoque\nvaluit ut legem Semproniam frumentariam populi frequentis\nsuffragiis abrogaverit, Cn. Octavium M. F., M. Catonem\npatrem, Q. etiam Catulum filium abducamus ex acie, id est\na iudiciis, et in praesidiis rei publicae, cui facile satis facere\npossint, collocemus.\nEodem Q. Caepionem referrem, nisi\nnimis equestri ordini deditus a senatu dissedisset. Cn. Carbonem M. Marium et ex eodem genere compluris minime\ndignos elegantis conventus auribus aptissimos cognovi turbulentis contionibus. Quo in genere, ut in his perturbem\naetatum ordinem, nuper L. Quinctius fuit; aptior etiam\nPalicanus auribus imperitorum.\nEt quoniam huius generis\nfacta mentio est, seditiosorum omnium post Gracchos L.\nAppuleius Saturninus eloquentissimus visus est; magis\nspecie tamen et motu atque ipso amictu capiebat homines\nquam aut dicendi copia aut mediocritate prudentiae. Longe\n\n\n\nautem post natos homines improbissimus C. Servilius Glaucia, sed peracutus et callidus cum primisque ridiculus. Is\nex summis et fortunae et vitae sordibus in praetura\nconsul\nfactus esset, si rationem eius haberi licere iudicatum esset.\nNam et plebem tenebat et equestrem ordinem beneficio\nlegis devinxerat. Is praetor eodem die quo Saturninus\ntribunus plebis Mario et Flacco .consulibus publice est\ninterfectus; homo simillimus Atheniensis Hyperboli, cuius\nimprobitatem veteres Atticorum comoediae notaverunt.\nquos Sex. Titius consecutus est\nhomo loquax sane et satis\nacutus, sed tam solutus et mollis in gestu ut saltatio\nquaedam nasceretur cui saltationi Titius nomen esset.\nIta cavendum est ne quid in agendo dicendove facias,\ncuius imitatio rideatur.\nsed ad paulo superiorem aetatem\nrevecti sumus; nunc ad eam de qua aliquantum sumus\nlocuti revertamur.\nConiunctus igitur Sulpici aetati P. Antistius fuit, rabula\nsane probabilis, qui multos cum tacuisset annos neque\ncontemni solum sed inrideri etiam solitus esset, in tribunatu primum contra C. Iuli illam consulatus petitionem\nextraordinariam veram causam agens est probatus; et eo\nmagis quod eandem causam cum ageret eius conlega ille\nipse Sulpicius, hic plura et acutiora dicebat. Itaque post\ntribunatum primo multae ad eum causae, deinde omnes\nmaximae quaecumque erant deferebantur.\nRem videbat\nacute, componebat diligenter, memoria valebat; verbis non\nille quidem ornatis utebatur sed tamen non abiectis;\nexpedita autem erat et perfacile currens oratio; et erat eius\nquidam tamquam habitus non inurbanus; actio paulum\n\n\n\ncum vitio vocis tum etiam ineptiis claudicabat. Hic temporibus floruit eis quibus inter profectionem reditumque\nL. Sullae sine iure fuit et sine ulla dignitate res publica;\nhoc etiam magis probabatur, quod erat ab oratoribus quaedam in foro solitudo. Sulpicius occiderat, Cotta aberat et\nCurio, vivebat e reliquis patronis eius aetatis nemo praeter\nCarbonem et Pomponium, quorum utrumque facile superabat.\nInferioris autem aetatis erat proximus L. Sisenna,\ndoctus vir et studiis optimis deditus, bene Latine loquens,\ngnarus rei publicae, non sine facetiis sed neque laboris\nmulti nec satis versatus in causis; interiectusque inter duas\naetates Hortensi et Sulpici nec maiorem consequi poterat\net minori necesse erat cedere. Huius omnis facultas ex\nhistoria ipsius perspici potest, quae cum facile omnis vincat\nsuperiores, tum indicat tamen quantum absit a summo\nquamque genus hoc scriptionis nondum sit satis Latinis\nlitteris inlustratum. Nam Q. Hortensi admodum adulescentis ingenium ut Phidiae signum simul aspectum et probatum est. Is L. Crasso Q. Scaevola consulibus primum\nin foro dixit et apud hos ipsos quidem consules, et cum\neorum qui adfuerunt, tum ipsorum consulum qui omnis\nintellegentia anteibant, iudicio discessit probatus. Vndeviginti annos natus erat eo tempore, est autem L. Paullo\nC. Marcello consulibus mortuus: ex quo videmus eum in\npatronorum numero annos quattuor et quadraginta fuisse.\nHoc de oratore paulo post plura dicemus; hoc autem loco\nvoluimus aetatem eius\nin disparem oratorum aetatem\nincludere. Quamquam id quidem omnibus usu venire\nnecesse fuit, quibus paulo longior vita contigit, ut et\ncum multo maioribus natu quam essent ipsi et cum\naliquanto minoribus compararentur. Vt Accius isdem\n\n\n\naedilibus ait se et Pacuvium docuisse fabulam, cum ille\noctoginta, ipse triginta annos natus esset: sic\nHortensius non\ncum suis aequalibus solum sed et mea cum aetate et cum\ntua, Brute, et cum aliquanto superiore coniungitur, si\nquidem et Crasso vivo dicere solebat et magis iam etiam\nvigebat cum Antonio et Philippo iam sene pro Cn. Pompei\nbonis dicente in illa causa, adulescens cum esset, princeps\nfuit et in eorum, quos in Sulpici aetate posui, numerum\nfacile pervenerat et suos inter aequalis M. Pisonem M.\nCrassum Cn. Lentulum P. Lentulum Suram longe praestitit et me adulescentem nactus octo annis minorem quam\nerat ipse multos annos in studio eiusdem laudis exercuit\net tecum simul, sicut ego pro multis, sic ille pro Appio\nClaudio dixit paulo ante mortem.\nvides igitur ut ad te\noratorem, Brute, pervenerimus tam multis inter nostrum\ntuumque initium dicendi interpositis oratoribus; ex quibus,\nquoniam in hoc sermone nostro statui neminem eorum qui\nviverent nominare, ne vos curiosius eliceretis ex me quid\nde quoque iudicarem, eos qui iam sunt mortui nominabo.\nTum Brutus: Non est, inquit, ista causa quam dicis, quam\nob rem de eis qui vivunt nihil velis dicere. Quaenam\nigitur, inquam, est? Vereri te, inquit, arbitror ne per nos\nhic sermo tuus emanet et ei tibi suscenseant quos praeterieris. Quid? vos, inquam, tacere non poteritis? Nos\nquidem, inquit, facillime; sed tamen te arbitror malle\nipsum tacere quam taciturnitatem nostram experiri.\ntum\nego: Vere tibi, inquam, Brute, dicam. Non me existimavi\nin hoc sermone usque ad hanc aetatem esse venturum; sed\nita traxit ordo aetatum orationem ut iam ad minores etiam\npervenerim. Interpone igitur, inquit, si quos videtur;\n\n\n\ndeinde redeamus ad te et ad Hortensium. Immo vero,\ninquam, ad Hortensium; de me alii dicent, si qui volent.\nMinime vero, inquit. Nam etsi me facile omni tuo sermone tenuisti, tamen is mihi longior videtur, quod propero\naudire de te; nec vero tam de virtutibus dicendi tuis, quae\ncum omnibus tum certe mihi notissimae sunt, quam quod\ngradus tuos et quasi processus dicendi studeo cognoscere.\ngeretur, inquam, tibi mos, quoniam me non ingeni\npraedicatorem esse vis sed laboris mei. Verum interponam, ut placet, alios et a M. Crasso, qui fuit aequalis\nHortensi, exordiar.\nis igitur mediocriter a doctrina instructus, angustius\netiam a natura, labore et industria et quod adhibebat ad\nobtinendas causas curam etiam et gratiam, in principibus\npatronis aliquot annos fuit. In huius oratione sermo\nLatinus erat, verba non abiecta, res compositae diligenter,\nnullus flos tamen neque lumen ullum, animi magna, vocis\nparva contentio, omnia fere ut similiter atque uno modo\ndicerentur. Nam huius aequalis et inimicus C. Fimbria\nnon ita diu iactare se potuit; qui omnia magna voce dicens\nverborum sane bonorum cursu quodam incitato ita furebat\ntamen, ut mirarere tam alias res agere populum, ut esset\ninsano inter disertos locos. Cn. autem Lentulus multo\nmaiorem opinionem dicendi actione faciebat quam quanta\nin eo facultas erat; qui cum esset nec peracutus, quamquam\net ex facie et ex vultu videbatur, nec abundans verbis, etsi\nfallebat in eo ipso: sic intervallis, exclamationibus, voce\nsuavi et canora, †admirando† inridebat, calebat in agendo,\nut ea quae deerant non desiderarentur. Ita, tamquam Curio\ncopia non nulla verborum, nullo alio bono, tenuit oratorum\n\n\n\nlocum: sic Lentulus ceterarum virtutum dicendi mediocritatem actione occultavit, in qua excellens fuit. Nec\nmulto secus P. Lentulus, cuius et excogitandi et loquendi\ntarditatem tegebat formae dignitas, corporis motus plenus\net artis et venustatis, vocis et suavitas et magnitudo. Sic\nin hoc nihil praeter actionem fuit, cetera etiam minora\nquam in superiore.\nM. Piso quidquid habuit, habuit ex\ndisciplina maximeque ex omnibus, qui ante fuerunt, Graecis\ndoctrinis eruditus fuit. Habuit a natura genus quoddam\nacuminis, quod etiam arte limaverat, quod erat in reprehendendis verbis versutum et sollers, sed saepe stomachosum, non numquam frigidum, interdum etiam facetum.\nIs laborem [quasi cursum] forensem diutius non tulit, quod\net corpore erat infirmo et hominum ineptias ac stultitias,\nquae devorandae nobis sunt, non ferebat iracundiusque\nrespuebat sive morose, ut putabatur, sive ingenuo liberoque\nfastidio. Is cum satis floruisset adulescens, minor haberi\nest coeptus postea. Deinde ex virginum iudicio magnam\nlaudem est adeptus et ex eo tempore quasi revocatus in\ncursum tenuit locum tam diu quam ferre potuit laborem;\npostea quantum detraxit ex studio tantum amisit ex gloria.\nP. Murena mediocri ingenio, sed magno studio rerum\nveterum, litterarum et studiosus et non imperitus, multae\nindustriae et magni laboris fuit. C. Censorinus Graecis\nlitteris satis doctus, quod proposuerat explicans expedite,\nnon invenustus actor, sed iners et inimicus fori. L. Turius\nparvo ingenio sed multo labore, quoquo modo poterat,\nsaepe dicebat; itaque ei paucae centuriae ad consulatum\ndefuerunt.\nC. Macer auctoritate semper eguit, sed fuit\npatronus propemodum diligentissimus. Huius si vita, si\n\n\n\nmores, si vultus denique non omnem commendationem\ningeni everteret, maius nomen in patronis fuisset. Non\nerat abundans, non inops tamen; non valde nitens, non\nplane horrida oratio; vox gestus et omnis actio sine lepore;\nat in inveniendis componendisque rebus mira accuratio, ut\nnon facile in ullo diligentiorem maioremque cognoverim,\nsed eam ut citius veteratoriam quam oratoriam diceres.\nHic etsi etiam in publicis causis probabatur, tamen in\nprivatis inlustriorem obtinebat locum.\nC. deinde Piso\nstatarius et sermonis plenus orator, minime ille quidem\ntardus in excogitando, verum tamen vultu et simulatione\nmulto etiam acutior quam erat videbatur. Nam eius aequalem M'. Glabrionem bene institutum avi Scaevolae diligentia socors ipsius natura neglegensque tardaverat. Etiam\nL. Torquatus elegans in dicendo, in existimando admodum\nprudens, toto genere perurbanus. Meus autem aequalis\nCn. Pompeius vir ad omnia summa natus maiorem dicendi\ngloriam habuisset, nisi eum maioris gloriae cupiditas ad\nbellicas laudes abstraxisset. Erat oratione satis amplus,\nrem prudenter videbat; actio vero eius habebat et in voce\nmagnum splendorem et in motu summam dignitatem.\nNoster item aequalis D. Silanus vitricus tuus studi ille\nquidem habuit non multum sed acuminis et orationis satis.\nQ. Pompeius A. F., qui Bithynicus dictus est, biennio quam\nnos fortasse maior, summo studio discendi multaque doctrina, incredibili labore atque industria; quod scire possum:\nfuit enim mecum et cum M. Pisone cum amicitia tum\nstudiis exercitationibusque coniunctus. Huius actio non\nsatis commendabat orationem; in hac enim satis erat\ncopiae, in illa autem leporis parum.\nErat eius aequalis\nP. Autronius voce peracuta atque magna nec alia re ulla\nprobabilis, et L. Octavius Reatinus, qui cum multas iam\n\n\n\ncausas diceret, adulescens est mortuus—is tamen ad dicendum veniebat magis audacter quam parate—; et C. Staienus,\nqui se ipse adoptaverat et de Staieno Aelium fecerat, fervido\nquodam et petulanti et furioso genere dicendi; quod quia\nmultis gratum erat et probabatur, ascendisset ad honores,\nnisi in facinore manifesto deprehensus poenas legibus et\niudicio dedisset.\neodem tempore C. L. Caepasii fratres\nfuerunt, qui multa opera, ignoti homines et repentini, quaeâ€”\nstores celeriter facti sunt, oppidano quodam et incondito\ngenere dicendi. Addamus huc etiam, ne quem vocalem\npraeterisse videamur, C. Cosconium Calidianum, qui nullo\nacumine eam tamen verborum copiam, si quam habebat,\npraebebat populo cum multa concursatione magnoque\nclamore. Quod idem faciebat Q. Arrius, qui fuit M. Crassi\nquasi secundarum. Is omnibus exemplo debet esse quantum in hac urbe polleat multorum oboedire tempori multorumque vel honori vel periculo servire.\nHis enim rebus\ninfimo loco natus et honores et pecuniam et gratiam consecutus etiam in patronorum—sine doctrina, sine ingenio—\naliquem numerum pervenerat. Sed ut pugiles inexercitati,\netiam si pugnos et plagas Olympiorum cupidi ferre possunt,\nsolem tamen saepe ferre non possunt, sic ille cum omni iam\nfortuna prospere functus labores etiam magnos excepisset,\nillius iudicialis anni severitatem quasi solem non tulit.\nTum Atticus: Tu quidem de faece, inquit, hauris idque\niam dudum, sed tacebam; hoc vero non putabam, te usque\nad Staienos et Autronios esse venturum. Non puto, inquam, existimare te ambitione me labi, quippe de mortuis;\nsed ordinem sequens in memoriam notam et aequalem\nnecessario incurro. Volo autem hoc perspici, omnibus\nconquisitis, qui in multitudine dicere ausi sint, memoria\nquidem dignos perpaucos, verum\nqui omnino nomen\n\n\n\nhabuerint, non ita multos fuisse. Sed ad sermonem institutum revertamur.\nT. Torquatus T. F. et doctus vir ex\nRhodia disciplina Molonis et a natura ad dicendum satis\nsolutus atque expeditus, cui si vita suppeditavisset, sublato\nambitu consul factus esset, plus facultatis habuit ad dicendum quam voluntatis. Itaque studio huic non satis fecit,\nofficio vero nec in suorum necessariorum causis nec in\nsententia senatoria defuit.\netiam M. Pontidius municeps\nnoster multas privatas causas actitavit, celeriter sane verba\nvolvens nec hebes in causis vel dicam plus etiam quam\nnon hebes, sed effervescens in dicendo stomacho saepe\niracundiaque vehementius; ut non cum adversario solum\nsed etiam, quod mirabile esset, cum iudice ipso, cuius\ndelenitor esse debet orator, iurgio saepe contenderet.\nM. Messalla minor natu quam nos, nullo modo inops, sed\nnon nimis ornatus genere verborum; prudens, acutus, minime\nincautus patronus, in causis cognoscendis componendisque\ndiligens, magni laboris, multae operae multarumque causarum.\nduo etiam Metelli, Celer et Nepos, non nihil in causis\nversati nec sine ingenio nec indocti, hoc erant populare\ndicendi genus adsecuti. Cn. autem Lentulus Marcellinus\nnec umquam indisertus et in consulatu pereloquens visus\nest, non tardus sententiis, non inops verbis, voce canora,\nfacetus satis. C. Memmius L. F. perfectus litteris, sed\nGraecis, fastidiosus sane Latinarum, argutus orator verbisque dulcis sed fugiens non modo dicendi verum etiam\ncogitandi laborem, tantum sibi de facultate detraxit quantum imminuit industriae.\nhoc loco Brutus: Quam vellem, inquit, de his etiam\noratoribus qui hodie sunt tibi dicere liberet; et, si de 30\naliis minus, de duobus tamen quos a te scio laudari solere,\n\n\n\nCaesare et Marcello, audirem non minus libenter quam\naudivi de eis qui fuerunt. Cur tandem ? inquam; an\nexspectas quid ego iudicem de istis, qui tibi sunt aeque noti\nac mihi? Mihi me hercule, inquit, Marcellus satis est notus,\nCaesar autem parum; illum enim saepe audivi, hic, cum\nego iudicare iam aliquid possem, afuit. Quid igitur de illo\niudicas, inquam,\nquem saepe audivisti? Quid censes, inquit,\nnisi id, quod habiturus es similem tui? Ne ego, inquam, si ita\nest, velim tibi eum placere quam maxime. Atqui et ita est,\ninquit, et vehementer placet; nec vero sine causa. Nam\net didicit et omissis ceteris studiis unum id egit seseque\ncotidianis commentationibus acerrime exercuit.\nItaque et\nlectis utitur verbis et frequentibus sententiis\net splendore\nvocis et\ndignitate motus fit speciosum et inlustre quod\ndicit, omniaque sic suppetunt, ut ei nullam deesse virtutem\noratoris putem; maximeque laudandus est, qui hoc tempore\nipso, quod liceat in hoc communi nostro et quasi fatali\nmalo, consoletur se cum conscientia optimae mentis turn\netiam usurpatione et renovatione doctrinae. Vidi enim\nMytilenis nuper virum atque, ut dixi, vidi plane virum.\nItaque cum eum antea tui similem in dicendo viderim,\ntum vero nunc a doctissimo viro tibique, ut intellexi, amicissimo Cratippo instructum omni copia multo videbam\nsimiliorem.\nHic ego: Etsi, inquam, de optimi viri nobisque amicissimi laudibus libenter audio, tamen incurro in\nmemoriam communium miseriarum, quarum oblivionem\nquaerens hunc ipsum sermonem produxi longius. Sed de\nCaesare cupio audire quid tandem Atticus iudicet.\net ille:\nPraeclare, inquit, tibi constas, ut de eis qui nunc sint nihil\nvelis ipse dicere; et hercule si sic ageres, ut de eis egisti\n\n\n\nqui iam mortui sunt, neminem ut praetermitteres: ne tu in\nmultos Autronios et Staienos incurreres. Qua re sive hanc\nturbam effugere voluisti sive veritus es\nne quis se aut\npraeteritum aut non satis laudatum queri posset, de Caesare\ntamen potuisti dicere, praesertim cum et tuum de illius ingenio notissimum iudicium esset nec illius de tuo obscurum.\nSed tamen, Brute, inquit Atticus, de Caesare et ipse ita\niudico et de hoc huius generis acerrimo existimatore saepissime audio, illum omnium fere oratorum Latine loqui\nelegantissime; nec id solum domestica consuetudine, ut\ndudum de Laeliorum et Muciorum familiis audiebamus,\nsed quamquam id quoque credo fuisse, tamen, ut esset\nperfecta illa bene loquendi laus, multis litteris et eis quidem reconditis et exquisitis summoque studio et diligentia\nest consecutus: qui etiam in maximis occupationibus ad te\nipsum, inquit in me intuens, de ratione Latine loquendi\naccuratissime scripserit primoque in libro dixerit verborum\ndilectum originem esse eloquentiae tribueritque, mi Brute,\nhuic nostro, qui me de illo maluit quam se dicere, laudem\nsingularem; nam scripsit his verbis, cum hunc nomine\nesset adfatus: ac si, ut cogitata praeclare eloqui possent,\nnon nulli studio et usu elaboraverunt, cuius te paene principem copiae atque inventorem bene de nomine ac dignitate populi Romani meritum esse existimare debemus;\nhunc facilem et\ncotidianum novisse sermonem num pro\nrelicto est habendum?\nTum Brutus: Amice hercule, inquit, et magnifice te laudatum puto, quem non solum principem atque inventorem copiae dixerit, quae erat magna\n\n\n\nlaus, sed etiam bene meritum de populi Romani nomine et\ndignitate. Quo enim uno vincebamur a victa Graecia, id\naut ereptum illis est aut certe nobis cum illis communicatum. Hanc autem, inquit, gloriam testimoniumque Caesaris tuae quidem supplicationi non, sed triumphis multorum antepono. Et recte quidem, inquam, Brute; modo\nsit hoc Caesaris iudici, non benevolentiae testimonium.\nPlus enim certe adtulit huic populo dignitatis, quisquis est\nille, si modo est aliquis, qui non inlustravit modo sed etiam\ngenuit in hac urbe dicendi copiam, quam 'illi, qui Ligurum\ncastella expugnaverunt: ex quibus multi sunt, ut scitis,\ntriumphi.\nverum quidem si audire volumus, omissis illis\ndivinis consiliis, quibus saepe constituta est imperatorum\nsapientia salus civitatis aut belli aut domi, multo magnus\norator praestat minutis imperatoribus. 'At prodest plus\nimperator.' Quis negat? Sed tamen—non metuo ne mihi\nacclametis; est autem quod sentias dicendi libere locus—malim mihi L. Crassi unam pro M'. Curio dictionem quam\ncastellanos triumphos duo. 'At plus interfuit rei publicae\n20 castellum capi Ligurum quam bene defendi causam\nM'.\nCuri.' Credo; sed Atheniensium quoque plus interfuit\nfirma tecta in domiciliis habere quam Minervae signum ex\nebore pulcherrimum; tamen ego me Phidiam esse mallem\nquam vel optimum fabrum tignarium. Qua re non quantum quisque prosit, sed quanti quisque sit ponderandum\nest; praesertim cum pauci pingere egregie possint aut fingere, operarii autem aut baiuli deesse non possint.\nsed\nperge, Pomponi, de Caesare et redde quae restant.\nSolum quidem, inquit ille, et quasi fundamentum oratoris\nvides, locutionem emendatam et Latinam, cuius penes quos\n\n\n\nlaus adhuc fuit, non fuit rationis aut scientiae, sed quasi\nbonae consuetudinis. Mitto C. Laelium P. Scipionem:\naetatis illius ista fuit laus tamquam innocentiae sic Latine\nloquendi—nec omnium tamen, nam illorum aequalis Caecilium et Pacuvium male locutos videmus—sed omnes tum\nfere, qui nec extra urbem hanc vixerant neque eos aliqua\nbarbaries domestica infuscaverat, recte loquebantur. Sed\nhanc certe rem deteriorem vetustas fecit et Romae et in\nGraecia. Confluxerunt enim et Athenas et in hanc urbem\nmulti inquinate loquentes ex diversis locis. Quo magis\nexpurgandus est sermo et adhibenda tamquam obrussa\nratio, quae mutari non potest, nec utendum pravissima\nconsuetudinis regula.\nT. Flamininum, qui cum Q. Metello\nconsul fuit, pueri vidimus: existimabatur bene Latine, sed\nlitteras nesciebat. Catulus erat ille quidem minime indoctus, ut a te paulo est ante dictum, sed tamen suavitas\nvocis et lenis appellatio litterarum bene loquendi famam\nconfecerat. Cotta, qui se valde dilatandis litteris a similitudine Graecae locutionis abstraxerat sonabatque contrarium Catulo, subagreste quiddam planeque subrusticum,\nalia quidem quasi inculta et silvestri via ad eandem laudem\npervenerat. Sisenna autem quasi emendator sermonis\nusitati cum esse vellet, ne a C. Rusio quidem accusatore\ndeterreri potuit quo minus inusitatis verbis uteretur. Quidnam istuc est? inquit Brutus; aut quis est iste\nC. Rusius?\nEt ille: Fuit accusator, inquit, vetus, quo accusante C. Hirtilium Sisenna defendens dixit quaedam eius sputatilica\nesse crimina.\ntum C. Rusius: Circumvenior, inquit,\niudices, nisi subvenitis. Sisenna quid dicat nescio; metuo\n\n\n\ninsidias. Sputatilica, quid est hoc? sputa quid sit scio,\ntilica nescio. Maximi risus; sed ille tamen familiaris meus\nrecte loqui putabat esse inusitate loqui.\nCaesar autem\nrationem adhibens consuetudinem vitiosam et corruptam\npura et incorrupta consuetudine emendat. Itaque cum\nad hanc elegantiam verborum Latinorum—quae, etiam si\norator non sis et sis ingenuus civis Romanus, tamen necessaria est—adiungit illa oratoria ornamenta dicendi, tum\nvidetur tamquam tabulas bene pictas conlocare in bono\nlumine. Hanc cum habeat praecipuam laudem, in communibus non video cui debeat cedere. Splendidam quandam minimeque veteratoriam rationem dicendi tenet, voce\nmotu forma etiam magnificam et generosam quodam modo.\ntum Brutus: Orationes quidem eius mihi vehementer probantur. Compluris autem legi atque etiam commentarios,\nquos idem scripsit rerum suarum. Valde quidem, inquam,\nprobandos; nudi enim sunt, recti et venusti, omni ornatu\norationis tamquam veste detracta. Sed dum voluit alios\nhabere parata, unde sumerent qui vellent scribere historiam,\nineptis gratum fortasse fecit, qui illa volent calamistris\ninurere: sanos quidem homines a scribendo deterruit; nihil\nest enim in historia pura et inlustri brevitate dulcius. Sed\nad eos, si placet, qui vita excesserunt, revertamur.\nC. Sicinius igitur Q. Pompei illius, qui censor fuit, ex\nfilia nepos, quaestorius mortuus est; probabilis orator, iam\nvero etiam probatus, ex hac inopi ad ornandum, sed ad\ninveniendum expedita Hermagorae disciplina. Ea dat\nrationes certas et praecepta dicendi, quae si minorem\nhabent apparatum—sunt enim exilia—, tamen habent\nordinem et quasdam errare in dicendo non patientis vias.\n\n\n\nHas ille tenens et paratus ad causas veniens, verborum non\negens, ipsa illa comparatione disciplinaque dicendi iam in\npatronorum numerum pervenerat.\nerat etiam vir doctus in\nprimis C. Visellius Varro, consobrinus meus, qui fuit cum\nSicinio aetate coniunctus. Is, cum post curulem aedilitatem\niudex quaestionis esset, est mortuus; in quo fateor vulgi\niudicium a iudicio meo dissensisse. Nam populo non erat\nsatis vendibilis: praeceps quaedam et cum idcirco obscura\nquia peracuta, tum rapida et celeritate caecata oratio; sed\nneque verbis aptiorem cito alium dixerim neque sententiis\ncrebriorem. Praeterea perfectus in litteris iurisque civilis\n265 iam a patre Aculeone traditam tenuit disciplinam. Reliqui\nsunt, qui mortui sint, L. Torquatus, quem tu non tam cito\nrhetorem dixisses, etsi non deerat oratio, quam, ut Graeci\ndicunt, politiko/n. Erant in eo plurimae litterae nec eae\nvulgares, sed interiores quaedam et reconditae, divina memoria, summa verborum et gravitas et elegantia; atque\nhaec omnia vitae decorabat gravitas et integritas. Me quidem admodum delectabat etiam Triari in illa aetate plena\nlitteratae senectutis oratio. Quanta severitas in vult !\nquantum pondus in verbis! quam nihil non consideratum\nexibat ex ore!\ntum Brutus Torquati et Triari mentione\ncommotus—utrumque enim eorum admodum dilexerat—:\nNe ego, inquit, ut omittam cetera quae sunt innumerabilia,\nde istis duobus cum cogito, doleo nihil tuam perpetuam\nauctoritatem de pace valuisse! Nam nec istos excellentis\nviros nec multos alios praestantis civis res publica perdidisset. Sileamus, inquam, Brute, de istis, ne augeamus\ndolorem. Nam et praeteritorum recordatio est acerba et\nacerbior exspectatio reliquorum. Itaque omittamus lugere\n\n\n\net tantum quid quisque dicendo potuerit, quoniam id quaerimus, praedicemus.\nSunt etiam ex eis, qui eodem bello occiderunt, M. Bibulus, 267\nqui et scriptitavit accurate, cum praesertim non esset orator,\net egit multa constanter; Appius Claudius socer tuus, conlega et familiaris meus: hic iam et satis studiosus et valde\ncum doctus tum etiam exercitatus orator et cum auguralis\ntum omnis publici iuris antiquitatisque nostrae bene peritus\nfuit. L. Domitius nulla ille quidem arte, sed Latine tamen\net multa cum libertate dicebat.\nduo praeterea Lentuli\nconsulares, quorum Publius ille nostrarum iniuriarum ultor,\nauctor salutis, quicquid habuit, quantumcumque fuit, illud\ntotum habuit e disciplina; instrumenta naturae deerant;\nsed tantus animi splendor et tanta magnitude ut sibi\nomnia, quae clarorum virorum essent, non dubitaret asciscere eaque omni dignitate obtineret. L. autem Lentulus\nsatis erat fortis orator, si modo orator, sed cogitandi non\nferebat laborem; vox canora, verba non horrida sane, ut\nplena esset animi et terroris oratio; quaereres in iudiciis\nfortasse melius, in re publica quod erat esse iudicares satis.\nNe T. quidem Postumius contemnendus in dicendo; de re\npublica vero non minus vehemens orator quam bellator fuit,\neffrenatus et acer nimis, sed bene iuris publici leges atque\ninstituta cognoverat.\nHoc loco Atticus: Putarem te, inquit, ambitiosum esse,\nsi, ut dixisti, ei quos iam diu conligis viverent. Omnis enim\ncommemoras, qui ausi aliquando sunt stantes loqui, ut mihi\nimprudens M. Servilium praeterisse videare.\nnon, inquam,\nego istuc ignoro, Pomponi, multos fuisse qui verbum numquam in publico fecissent, cum melius aliquanto possent\nquam isti oratores quos conligo dicere; sed his comme-\n\n\n\nmorandis etiam illud adsequor, ut intellegatis primum ex\nomni numero quam non multi ausi sint dicere, deinde ex\neis ipsis quam pauci fuerint laude digni.\nitaque ne hos\nquidem equites Romanos, amicos nostros, qui nuper mortui\nsunt, omittam\nP. Cominium Spoletinum, quo accusante defendi C. Cornelium, in quo et compositum dicendi genus et\nacre et expeditum fuit; T. Accium Pisaurensem, cuius accusationi respondi pro A. Cluentio, qui et accurate dicebat et\nsatis copiose, eratque praeterea doctus Hermagorae praeceptis, quibus etsi ornamenta non satis opima dicendi,\ntamen, ut hastae velitibus amentatae, sic apta quaedam et\nparata singulis causarum generibus argumenta traduntur.\nstudio autem neminem nec industria maiore cognovi, quamquam ne ingenio quidem qui praestiterit facile dixerim\nC. Pisoni genero meo. Nullum tempus illi umquam vacabat aut a forensi dictione aut a commentatione domestica\naut a scribendo aut a cogitando. Itaque tantos processus\nefficiebat ut evolare, non excurrere videretur; eratque verborum et dilectus elegans et apta et quasi rotunda constructio; cumque argumenta excogitabantur ab eo multa et\nfirma ad probandum tum concinnae acutaeque sententiae;\ngestusque natura ita venustus ut ars etiam, quae non erat,\net e disciplina motus quidam videretur accedere. Vereor\nne amore videar plura quam fuerint in illo dicere; quod\nnon ita est; alia enim de illo maiora dici possunt. Nam\nnec continentia nec pietate nec ullo genere virtutis quemquam eiusdem aetatis cum illo conferendum puto.\nnec\nvero M. Caelium praetereundum arbitror, quaecumque eius\nin exitu vel fortuna vel mens fuit; qui quamdiu auctoritati\nmeae paruit, talis tribunus plebis fuit ut nemo contra\ncivium perditorum popularem turbulentamque dementiam\na senatu et a bonorum causa steterit constantius. Anti-\n\n\n\nquam eius actionem multum tamen et splendida et grandis\net eadem in primis faceta et perurbana commendabat oratio.\nGraves eius contiones aliquot fuerunt, acres accusationes\ntres eaeque omnes ex rei publicae contentione susceptae;\ndefensiones, etsi illa erant in eo meliora quae dixi, non\ncontemnendae tamen saneque tolerabiles. Hic cum summa\nvoluntate bonorum aedilis curulis factus esset, nescio quo\nmodo discessu meo discessit a sese ceciditque, postea quam\neos imitari coepit quos ipse perverterat. Sed de\nM. Calidio\ndicamus aliquid, qui non fuit orator unus e multis, potius\ninter multos prope singularis fuit: ita reconditas exquisitasque sententias mollis et perlucens vestiebat oratio. Nihil\ntam tenerum quam illius comprensio verborum, nihil tam\nflexibile, nihil quod magis ipsius arbitrio fingeretur, ut\nnullius oratoris aeque in potestate fuerit: quae primum ita\npura erat ut nihil liquidius, ta libere fluebat ut nusquam\nadhaeresceret; nullum nisi loco positum et tamquam in vermiculato emblemate, ut ait Lucilius, structum verbum\nvideres; nec vero ullum aut durum aut insolens aut humile\naut [in] longius ductum; ac non propria verba rerum sed\npleraque translata, sic tamen ut ea non inruisse in alienum\nlocum sed immigrasse in suum diceres; nec vero haec\nsoluta nec diffluentia sed astricta numeris, non aperte nec\neodem modo semper sed varie dissimulanterque conclusis.\nerant autem et verborum et sententiarum 'illa lumina quae\nvocant Graeci sxh/mata, quibus tamquam insignibus in\nornatu distinguebatur omnis oratio. QVA DE RE AGITVR\nautem illud quod multis locis in iuris consultorum includitur formulis, id ubi esset videbat.\naccedebat ordo rerum\nplenus artis, actio liberalis totumque dicendi placidum et\nsanum genus. Quod si est optimum suaviter dicere, nihil\nest quod melius hoc quaerendum putes. Sed cum a nobis\n\n\n\npaulo ante dictum sit tria videri esse quae orator efficere\ndeberet, ut doceret, ut delectaret, ut moveret: duo summe\ntenuit, ut et rem illustraret disserendo et animos eorum\nqui audirent devinciret voluptate; aberat tertia illa laus,\nqua permoveret atque incitaret animos, quam plurimum\npollere diximus; nec erat ulla vis atque contentio: sive\nconsilio, quod eos, quorum altior oratio actioque esset\nardentior, furere atque bacchari arbitraretur, sive quod\nnatura non esset ita factus sive quod non consuesset sive\nquod non nosset. Hoc unum illi, si nihil utilitatis habebat,\nafuit; si opus erat, defuit.\nquin etiam memini, cum in\naccusatibne sua Q. Gallio crimini dedisset sibi eum venenum paravisse idque a se esse deprensum seseque chirographa testificationes indicia quaestiones manifestam rem\ndeferre diceret deque eo crimine accurate et exquisite disputavisset, me in respondendo, cum essem argumentatus,\nquantum res ferebat, hoc ipsum etiam posuisse pro argumento, quod ille, cum pestem capitis sui, cum indicia mortis\nse comperisse manifesto et manu tenere diceret, tam solute\negisset, tam leniter, tam oscitanter. 'Tu istuc,\nM. Calidi,\nnisi fingeres, sic ageres? praesertim cum ista eloquentia\nalienorum hominum pericula defendere acerrime soleas,\ntuum neglegeres ? Vbi dolor? ubi ardor animi, qui etiam\nex infantium ingeniis elicere voces et querelas solet? Nulla\nperturbatio animi, nulla corporis, non frons percussa, non\nfemur; pedis, quod minimum est, nulla supplosio. Itaque\ntantum afuit ut inflammares nostros animos, somnum isto\nloco vix tenebamus.' Sic nos summi oratoris vel sanitate\nvel vitio pro argumento ad diluendum crimen usi sumus.\ntum Brutus: Atque dubitamus, inquit, utrum ista sanitas\nfuerit an vitium? Quis enim non fateatur, cum ex omnibus\noratoris laudibus longe ista sit maxima, inflammare animos\naudientium et quocumque res postulet modo flectere, qui\nhac virtute caruerit, id ei quod maximum fuerit defuisse?\n\nsit sane ita, inquam; sed redeamus ad eum qui iam unus\nrestat, Hortensium, tum de nobismet ipsis, quoniam id\netiam, Brute, postulas, pauca dicemus. Quamquam facienda\nmentio est, ut quidem mihi videtur, duorum adulescentium,\nqui si diutius vixissent magnam essent eloquentiae laudem\nconsecuti.\nC. Curionem te, inquit Brutus, et C. Licinium Calvum\narbitror dicere. Recte, inquam, arbitraris; quorum quidem\nalter [quod verisimile dixisset] ita facile soluteque verbis\nvolvebat satis interdum acutas, crebras quidem certe sententias, ut nihil posset ornatius esse, nihil expeditius.\nAtque hic parum a magistris institutus naturam habuit\nadmirabilem ad dicendum; industriam non sum expertus,\nstudium certe fuit. Qui si me audire voluisset, ut coeperat,\nhonores quam opes consequi maluisset. Quidnam est,\ninquit, istuc? et quem ad modum distinguis? Hoc modo,\ninquam.\ncum honos sit praemium virtutis iudicio studioque civium delatum ad aliquem, qui eum sententiis, qui\nsuffragiis adeptus est, is mihi et honestus et honoratus\nvidetur. Qui autem occasione aliqua etiam invitis suis\ncivibus nactus est imperium, ut ille cupiebat, hunc nomen\nhonoris adeptum, non honorem puto. Quae si ille audire\nvoluisset, maxima cum gratia et gloria ad summanr amplitudinem pervenisset, ascendens gradibus magistratuum, ut\npater eius fecerat, ut reliqui clariores viri. Quae quidem\netiam cum P. Crasso M. F., cum\ninitio aetatis ad amicitiam\n\n\n\nse meam contulisset, saepe egisse me arbitror, cum eum\nvehementer hortarer ut eam laudis viam rectissimam esse\n282 duceret quam maiores eius ei tritam reliquissent. Erat\nenim cum institutus optime tum etiam perfecte planeque\neruditus, ineratque et ingenium satis acre et orationis non\ninelegans copia; praetereaque sine adrogantia gravis esse\nvidebatur et sine segnitia verecundus. Sed hunc quoque\nabsorbuit aestus quidam insolitae adulescentibus gloriae;\nqui quia navarat miles operam imperatori, imperatorem\nse statim esse cupiebat, cui muneri mos maiorum aetatem\ncertam, sortem incertam reliquit. Ita gravissumo suo casu,\ndum Cyri et Alexandri similis esse voluit, qui suum cursum\ntranscurrerant, et L. Crassi et multorum Crassorum in\nventus est dissimillimus.\nsed ad Calvum—is enim nobis\nerat propositus—revertamur; qui orator fuit cum litteris\neruditior quam Curio tum etiam accuratius quoddam dicendi et exquisitius adferebat genus; quod quamquamn\nscienter eleganterque tractabat, nimium tamen inquirens in\nse atque ipse sese observans metuensque ne vitiosum\ncolligeret, etiam verum sanguinem deperdebat. Itaque eius\noratio nimia religione attenuata doctis et attente audientibus erat inlustris, a\nmultitudine autem et a foro, cui nata\neloquentia est, devorabatur.\ntum Brutus: Atticum se, inquit, Calvus noster dici\noratorem volebat: inde erat ista exilitas quam ille de\nindustria consequebatur. Dicebat, inquam, ita; sed et\nipse errabat et alios etiam errare cogebat. Nam si quis\neos qui nec inepte dicunt nec odiose nec putide Attice\nputat dicere, is recte nisi Atticum probat neminem. In-\n\n\n\nsulsitatem enim et insolentiam tamquam insaniam quandam\norationis odit, sanitatem autem et integritatem quasi religionem et verecundiam oratoris probat. Haec omnium\ndebet oratorum eadem esse sententia.\nsin autem ieiunitatem et siccitatem et inopiam, dum modo sit polita, dum\nurbana, dum elegans, in Attico genere ponit, hoc recte\ndumtaxat; sed quia sunt in Atticis alia aliis\nmeliora, videat\nne ignoret et gradus et dissimilitudines et vim et varietatem\nAtticorum. 'Atticos,' inquit, 'volo imitari.' Quos? nec\nenim est unum genus. Nam quid est tam dissimile quam\nDemosthenes et Lysias? quam idem et Hyperides? quam\nhorum omnium Aeschines? Quem igitur imitaris? Si\naliquem: ceteri ergo Attice non dicebant? si omnis: qui\npotes, cum sint ipsi dissimillimi inter se? In quo illud\netiam quaero, Phalereus ille Demetrius Atticene dixerit.\nMihi quidem ex illius orationibus redolere ipsae Athenae\nvidentur. At est floridior, ut ita dicam, quam Hyperides,\nquam Lysias: natura quaedam aut voluntas ita dicendi fuit.\net quidem duo fuerunt per idem tempus dissimiles inter\nse, sed Attici tamen; quorum Charisius multarum orationum, quas scribebat aliis, cum cupere videretur imitari\nLysiam; Demochares autem, qui fuit Demostheni sororis\nfilius, et orationes scripsit aliquot et earum rerum historiam\nquae erant Athenis ipsius aetate gestae non tam historico\nquam oratorio genere perscripsit. Atque Charisi vult\nHegesias esse similis, isque se ita putat Atticum, ut veros\nillos prae se paene agrestis putet.\nat quid est tam fractum, tam minutum, tam in ipsa, quam tamen consequitur,\nconcinnitate puerile? 'Atticorum similes esse volumus.'\nOptime; suntne igitur hi Attici oratores? 'Quis negare\npotest? Hos imitamur.' Quo modo, qui sunt et inter se\n\n\n\ndissimiles et aliorum? 'Thucydidem,' inquit, 'imitamur.'\nOptime, si historiam scribere, non si causas dicere cogitatis. Thucydides enim rerum gestarum pronuntiator sincerus et grandis etiam fuit; hoc forense concertatorium\niudiciale non tractavit genus. Orationes autem quas interposuit—multae enim sunt—eas ego.laudare soleo; imitari\nneque possim si velim, nec velim fortasse si possim. Vt\nsi quis Falerno vino delectetur, sed eo nec ita novo ut\nproximis consulibus natum velit, nec rursus ita vetere ut\nOpimium aut Anicium consulem quaerat—'atqui hae notae\nsunt optimae,' credo; sed nimia vetustas nec habet eam\nquam quaerimus suavitatem nec est iam sane tolerabilis—\nnum igitur qui hoc sentiat, si is potare velit, de dolio sibi\nhauriendum putet? Minime; sed quandam sequatur aetatem. Sic ego istis censuerim et novam istam quasi de\nmusto ac lacu fervidam orationem fugiendam nec illam\npraeclaram Thucydidi nimis veterem tamquam Anicianam\nnotam persequendam. Ipse enim Thucydides si posterius\nfuisset, multo maturior fuisset et mitior. 'demosthenem\nigitur imitemur.' O di boni; quid, quaeso, nos aliud agimus aut quid aliud optamus? At non adsequimur. Isti\nenim videlicet Attici nostri quod volunt adsequuntur.\nne\nillud quidem intellegunt, non modo ita memoriae proditum\nesse sed ita necesse fuisse, cum Demosthenes dicturus\nesset, ut concursus audiendi causa ex tota Graecia fierent.\nAt cum isti Attici dicunt, non modo a corona, quod est\nipsum miserabile, sed etiam ab advocatis relinquuntur.\nQua re si anguste et exiliter dicere est Atticorum, sint sane\nAttici; sed in comitium veniant, ad stantem iudicem\ndicant: subsellia grandiorem et pleniorem vocem desiderant.\nvolo hoc oratori contingat, ut cum auditum sit eum esse\n\n\n\ndicturum, locus in subselliis occupetur, compleatur tribunal,\ngratiosi scribae sint in dando et cedendo loco, corona\nmultiplex, iudex erectus; cum surgat is qui dicturus sit,\nsignificetur a corona silentium, deinde crebrae assensiones,\nmultae admirationes; risus cum velit, cum velit fletus:\nut qui haec procul videat, etiam si quid agatur nesciat, at\nplacere tamen et in scaena esse Roscium intellegat. Haec\ncui contingant, eum scito Attice dicere, ut de Pericle\naudimus, ut de Hyperide, ut de Aeschine, de ipso quidem\nDemosthene maxime.\nsin autem acutum prudens et idem\nsincerum et solidum et exsiccatum genus orationis probant\nnec illo graviore ornatu oratorio utuntur et hoc proprium\nesse Atticorum volunt, recte laudant. Est enim in arte\ntanta tamque varia etiam huic minutae subtilitati locus.\nIta fiet ut non omnes, qui Attice, idem bene, sed ut omnes,\nqui bene, idem etiam Attice dicant. Sed redeamus rursus\nad Hortensium.\nsane quidem, inquit Brutus; quamquam ista mihi tua fuit\nperiucunda a proposita oratione digressio. Tum Atticus:\nAliquotiens sum, inquit, conatus, sed interpellare nolui.\nNunc quoniam iam ad perorandum spectare videtur sermo\ntuus, dicam, opinor, quod sentio. Tu vero, inquam, Tite.\nTum ille: Ego, inquit, ironiam illam quam in Socrate\ndicunt fuisse, qua ille in Platonis et Xenophontis et Aeschini\nlibris utitur, facetam et elegantem puto. Est enim et\nminime inepti hominis et eiusdem etiam faceti, cum de\nsapientia disceptetur, hanc sibi ipsum detrahere, eis tribuere\ninludentem, qui eam sibi adrogant, ut apud Platonem\nSocrates in caelum effert laudibus Protagoram Hippiam\nProdicum Gorgiam ceteros, se autem omnium rerum inscium\nfingit et rudem. Decet hoc nescio quo modo ilium, nec\n\n\n\nEpicuro, qui id reprehendit, assentior. Sed in historia,\nqua tu es usus in omni sermone, cum qualis quisque orator\nfuisset exponeres, vide quaeso, inquit, ne tam reprehendenda\nsit ironia quam in testimonio. Quorsus, inquam, istuc?\nnon enim intellego.\nquia primum, inquit, ita laudavisti\nquosdam oratores ut imperitos posses in errorem inducere.\nEquidem in quibusdam risum vix tenebam, cum Attico\nLysiae Catonem nostrum comparabas, magnum me hercule\nhominem vel potius summum et singularem virum—nemo\ndicet secus—; sed oratorem? sed etiam Lysiae similem?\nquo nihil potest esse pictius. Bella ironia, si iocaremur;\nsin adseveramus, vide ne religio nobis tam adhibenda sit\nquam si testimonium diceremus.\nego enim Catonem tuum\nut civem, ut senatorem, ut imperatorem, ut virum denique\ncum prudentia et diligentia tum omni virtute excellentem\nprobo; orationes autem eius ut illis temporibus valde\nlaudo—significant enim formam quandam ingeni, sed admodum impolitam et plane rudem—, Origines vero cum\nomnibus oratoris laudibus refertas diceres et Catonem cum\nPhilisto et Thucydide comparares, Brutone te id censebas\nan mihi probaturum? Quos enim ne e Graecis quidem\nquisquam imitari potest, his tu comparas hominem Tusculanum nondum suspicantem quale esset copiose et ornate\ndicere.\ngalbam laudas. Si ut illius aetatis principem,\nadsentior—sic enim accepimus—; sin ut oratorem, cedo\nquaeso orationes—sunt enim—et dic hunc, quem tu plus\nquam te amas, Brutum velle te illo modo dicere. Probas\nLepidi orationes, Paulum hic tibi adsentior, modo ita\nlaudes ut antiquas; quod item de Africano, de Laelio,\ncuius tu oratione negas fieri quicquam posse dulcius, addis\netiam nescio quid augustius. Nomine nos capis summi\n\n\n\nviri vitaeque elegantissimae verissimis laudibus. Remove\nhaec: ne ista dulcis oratio ita sit abiecta ut eam aspicere\nnemo velit.\ncarbonem in summis oratoribus habitum\nscio; sed cum in ceteris rebus tum in dicendo semper, quo\niam nihil est melius, id laudari, qualecumque est, solet.\nDico idem de Gracchis, etsi de eis ea sunt a te dicta, quibus ego adsentior. Omitto ceteros; venio ad eos in quibus\niam perfectam putas esse eloquentiam, quos ego audivi sine\ncontroversia magnos oratores, Crassum et Antonium. De\nhorum laudibus tibi prorsus adsentior, sed tamen non isto\nmodo: ut Polycliti Doryphorum sibi Lysippus aiebat, sic tu\nsuasionem legis Serviliae tibi magistram fuisse; haec germana ironia est. Cur ita sentiam non dicam, ne me tibi\nadsentari putes.\nomitto igitur quae de his ipsis, quae de\nCotta, quae de Sulpicio, quae modo de Caelio dixeris. Hi\nenim fuerunt certe oratores; quanti autem et quales tu\nvideris. Nam illud minus curo quod congessisti operarios\nomnis; ut mihi videantur mori voluisse non nulli, ut a te in\noratorum numerum referrentur.\nhaec cum ille dixisset:\nLongi sermonis initium pepulisti, inquam, Attice, remque\ncommovisti nova disputatione dignam, quam in aliud tempus\ndifferamus.\nvolvendi enim sunt libri cum aliorum tum\nin primis Catonis. Intelleges nihil illius liniamentis nisi\neorum pigmentorum, quae inventa nondum erant, florem et\ncolorem defuisse. Nam de Crassi oratione sic existimo,\nipsum fortasse melius potuisse scribere, alium, ut arbitror,\nneminem. Nam in hoc ei)/rwna\nme duxeris esse, quod earn\norationem mihi magistram fuisse dixerim. Nam etsi tute\nmelius existimare videris de ea, si quam nunc habemus, facultate, tamen adulescentes quid in Latinis potius\n\n\n\nimitaremur non habebamus.\nquod autem plures a nobis\nnominati sunt, eo pertinuit, ut paulo ante dixi, quod intellegi volui, in eo, cuius omnes cupidissimi essent, quam\npauci digni nomine evaderent. Quare ei)/rwna\nme, ne si\nAfricanus quidem fuit, ut ait in historia sua C. Fannius,\nexistimari velim. Vt voles, inquit Atticus. Ego enim non\nalienum a te putabam, quod et in Africano fuisset et in\nSocrate.\ntum Brutus: De isto postea; sed tu, inquit me\nintuens, orationes nobis veteres explicabis? Vero, inquam,\nBrute; sed in Cumano aut in Tusculano aliquando, si modo\nlicebit, quoniam utroque in loco vicini sumus. Sed iam ad id unde digressi sumus revertamur.\nhortensius igitur cum admodum adulescens orsus esset\nin foro dicere, celeriter ad maiores causas adhiberi coeptus\nest: et\nquamquam inciderat in Cottae et Sulpici aetatem,\nqui annis decem maiores erant,\nexcellente tum Crasso et\nAntonio, dein Philippo, post Iulio, cum his ipsis dicendi\ngloria comparabatur. Primnum memoria tanta quantam in\nnullo cognovisse me arbitror, ut quae secum commentatus\nesset, ea sine scripto verbis eisdem redderet quibus cogitavisset. Hoc adiumento ille tanto sic utebatur ut sua et\ncommentata et scripta et nullo referente omnia omnium\n\nadversariorum dicta meminisset.\nardebat autem cupiditate sic ut in nullo umquam flagrantius studium viderim.\nNullum enim patiebatur esse diem quin aut in foro diceret\naut meditaretur extra forum. Saepissime autem eodem die\nutrumque faciebat. Attuleratque minime vulgare genus\ndicendi; duas quidem res quas nemo alius: partitiones\nquibus de rebus dicturus esset et conlectiones, memor et\nquae essent dicta contra quaeque ipse dixisset.\nerat in\n\n\n\nverborum splendore elegans, compositione aptus, facultate\ncopiosus; eaque erat cum summo ingenio tum exercitationibus maximis consecutus. Rem complectebatur memoriter,\ndividebat acute, nec praetermittebat fere quicquam quod\nesset in causa aut ad confirmandum aut ad refellendum.\nVox canora et suavis, motus et gestus etiam plus artis\nhabebat quam erat oratori satis. Hoc igitur florescente\nCrassus est mortuus, Cotta pulsus, iudicia intermissa bello,\nnos in forum venimus.\nErat Hortensius in bello primo\nanno miles, altero tribunus militum, Sulpicius legatus;\naberat etiam M. Antonius; exercebatur una lege iudicium\nVaria, ceteris propter bellum intermissis; cui frequens\naderam, quamquam pro se ipsi dicebant oratores non illi\nquidem principes, L. Memmius et Q. Pompeius, sed oratores tamen teste diserto utique Philippo, cuius in testimonio\ncontentio et vim accusatoris habebat et copiam.\nreliqui qui tum principes numerabantur in magistratibus\nerant cottidieque fere a nobis in contionibus audiebantur.\nErat enim tribunus plebis tum C. Curio, quamquam is\nquidem silebat, ut erat semel a contione universa relictus;\nQ. Metellus Celer non ille quidem orator, sed tamen non\ninfans; diserti autem Q. Varius C. Carbo Cn. Pomponius,\net hi quidem habitabant in rostris; C. etiam Iulius aedilis\ncurulis cottidie fere accuratas contiones habebat. Sed me\ncupidissimum audiendi primus dolor percussit, Cotta cum\nest expulsus. Reliquos frequenter audiens acerrimo studio\ntenebar cottidieque et scribens et legens et commentans\noratoriis tantum exercitationibus contentus non eram. Iam\nconsequente anno Q. Varius sua lege damnatus excesserat;\nego autem in\niuris civilis studio multum operae dabam\n\n\n\nQ. Scaevolae Q. F., qui quamquam nemini se\nad docendum\ndabat, tamen consulentibus respondendo studiosos audiendi\ndocebat. Atque huic anno proximus Sulla consule et\nPompeio fuit. Tum P. Sulpici in tribunatu cottidie contionantis totum genus dicendi penitus cognovimus; eo\ndemque tempore, cum princeps Academiae Philo cum\nAtheniensium optimatibus Mithridatico bello domo profugisset Romamque venisset, totum ei me tradidi admirabili\nquodam ad philosophiam studio concitatus, in quo hoc\netiam commorabar attentius—etsi rerum ipsarum varietas\net magnitudo summa me delectatione retinebat—quod\ntamen sublata iam esse in perpetuum ratio iudiciorum videbatur.\nocciderat Sulpicius illo anno tresque proximo trium\naetatum oratores erant crudelissime interfecti, Q. Catulus\nM. Antonius C. Iulius. [Eodem anno etiam Moloni Rhodio\nRomae dedimus operam et actori summo causarum et\nmagistro.]\nhaec etsi videntur esse a proposita oratione\ndiversa, tamen idcirco a me proferuntur ut nostrum cursum\nperspicere, quoniam voluisti, Brute, possis—nam Attico\nhaec nota sunt—et videre quem ad modum simus in spatio\nQ. Hortensium ipsius vestigiis persecuti. Triennium fere\nfuit urbs sine armis, sed oratorum aut interitu aut discessu\naut fuga—nam aberant etiam adulescentes M. Crassus et\nLentuli duo—primas in causis agebat Hortensius, magis\nmagisque cottidie probabatur Antistius, Piso saepe dicebat,\nminus saepe Pomponius, raro Carbo, semel aut iterum\nPhilippus. At vero ego hoc tempore omni noctes et dies in\nomnium doctrinarum meditatione versabar.\neram cum\nStoico Diodoto, qui cum habitavisset apud me mecumque\nvixisset, nuper est domi meae mortuus. A quo cum in\n\n\n\naliis rebus tum studiosissime in dialectica exercebar, quae\nquasi contracta et astricta eloquentia putanda est; sine qua\netiam tu, Brute, iudicavisti te illam iustam eloquentiam,\nquam dialecticam esse dilatatam putant, consequi non\nposse. Huic ego doctori et eius artibus variis atque multis\nita eram tamen deditus ut ab exercitationibus oratoriis\nnullus dies vacuus esset.\ncommentabar declamitans—sic\nenim nunc loquuntur—saepe cum M. Pisone et cum\nQ. Pompeio aut cum aliquo cottidie, idque faciebam multum etiam Latine, sed Graece saepius, vel quod Graeca\noratio plura ornamenta suppeditans consuetudinem similiter\nLatine dicendi adferebat, vel quod a Graecis summis\ndoctoribus, nisi Graece dicerem, neque corrigi possem\nneque doceri.\ntumultus interim in\nrecuperanda re publica\net crudelis interitus oratorum trium Scaevolae Carbonis\nAntisti, reditus Cottae Curionis Crassi Lentulorum Pompei,\nleges et iudicia constituta, recuperata res publica; ex numero autem oratorum Pomponius Censorinus Murena sublati. Tum primum nos ad causas et privatas et publicas\nadire coepimus, non ut in foro disceremus, quod plerique\nfecerunt, sed ut, quantum nos efficere potuissemus, docti in\nforum veniremus.\neodem tempore Moloni dedimus operam;\ndictatore enim Sulla legatus ad senatum de Rhodiorum\npraemiis venerat. Itaque prima causa publica pro Sex.\nRoscio dicta tantum commendationis habuit ut non ulla\nesset quae non digna nostro patrocinio videretur. Deinceps\ninde multae, quas nos diligenter elaboratas et tamquam\nelucubratas adferebamus.\nnunc quoniam totum me non naevo aliquo aut crepundiis, sed corpore omni videris velle cognoscere, com-\n\n\n\nplectar non nulla etiam quae fortasse videantur minus\nnecessaria. Erat eo tempore in nobis summa gracilitas et\ninfirmitas corporis, procerum et tenue collum: qui habitus\net quae figura non procul abesse putatur a vitae periculo, si\naccedit labor et laterum magna contentio. Eoque magis\nhoc eos quibus eram carus, commovebat, quod omnia sine\nremissione, sine varietate, vi summa vocis et totius corporis\ncontentione dicebam.\nitaque cum me et amici et medici\nhortarentur ut causas agere desisterem, quodvis potius periculum mihi adeundum quam a sperata dicendi gloria\ndiscedendum putavi. Sed cum censerem remissione et\nmoderatione vocis et commutato genere dicendi me et\npericulum vitare posse et temperatius dicere, ut consuetudinem dicendi mutarem, ea causa mihi in Asiam proficiscendi fuit. Itaque cum essem biennium versatus in causis\net iam in foro celebratum meum nomen esset, Roma\nsum profectus.\ncum venissem Athenas, sex mensis cum\nAntiocho veteris Academiae nobilissimo et prudentissimo\nphilosopho fui studiumque philosophiae numquam intermissum a primaque adulescentia cultum et semper auctum\nhoc rursus summo auctore et doctore renovavi. Eodem\ntamen tempore Athenis apud Demetrium Syrum veterem et\nnon ignobilem dicendi magistrum studiose exerceri solebam.\nPost a me Asia tota peragrata est â€ tum summis quidem\noratoribus, quibuscum exercebar ipsis libentibus; quorum 25\nerat princeps Menippus Stratonicensis meo iudicio tota\nAsia illis temporibus disertissimus; et, si nihil habere\nmolestiarum nec ineptiarum Atticorum est, hic orator in\nillis numerari recte potest.\nadsiduissime autem mecum\n\n\n\nfuit Dionysius Magnes; erat etiam Aeschylus Cnidius,\nAdramyttenus Xenocles. Hi tum in Asia rhetorum principes numerabantur. Quibus non contentus Rhodum veni\nmeque ad eundem, quem Romae audiveram Molonem\napplicavi cum actorem in veris causis scriptoremque praestantem tum in notandis animadvertendisque vitiis et in\ninstituendo docendoque prudentissimum. Is dedit operam,\nsi modo id consequi potuit, ut nimis redundantis nos et\nsupra fluentis iuvenili quadam dicendi impunitate et licentia\nreprimeret et quasi extra ripas diffluentis coerceret. Ita\nrecepi me biennio post non modo exercitatior sed prope\nmutatus. Nam et contentio nimia vocis resederat et quasi\ndeferverat oratio lateribusque vires et corpori mediocris\nhabitus accesserat.\nduo tum excellebant oratores qui me imitandi cupiditate\nincitarent, Cotta et Hortensius; quorum alter remissus et\nlenis et propriis verbis comprendens solute et facile sententiam, alter ornatus, acer et non talis qualem tu eum, Brute,\niam deflorescentem cognovisti, sed verborum et actionis\ngenere commotior. Itaque cum Hortensio mihi magis\narbitrabar rem esse, quod et dicendi ardore eram propior\net aetate coniunctior. Etenim videram in isdem causis,\nut pro M. Canuleio, pro Cn. Dolabella consulari, cum Cotta\nprinceps adhibitus esset, priores tamen agere partis Hortensium. Acrem enim oratorem, et\nincensum et agentem et\ncanorum concursus hominum forique strepitus desiderat.\nvnum igitur annum, cum redissemus ex Asia, causas\nnobilis egimus, cum quaesturam nos, consulatum Cotta,\n\n\n\naedilitatem peteret Hortensius. Interim me quaestorem\nSiciliensis excepit annus, Cotta ex consulatu est profectus\nin Galliam, princeps et erat et habebatur Hortensius. Cum\nautem anno post ex Sicilia me recepissem, iam videbatur\nillud in me, quicquid esset, esse perfectum et habere maturitatem quandam suam. Nimis multa videor de me, ipse\npraesertim; sed omni huic sermoni propositum est non ut\ningenium et eloquentiam meam perspicias, unde longe\nabsum, sed ut laborem et industriam.\ncum igitur essem\nin plurimis causis et in principibus patronis quinquennium\nfere versatus, tum in patrocinio Siciliensi maximum in\ncertamen veni designatus aedilis cum designato consule\nHortensio.\nsed quoniam omnis hic sermo noster non\nsolum enumerationem oratorum verum etiam praecepta\nquaedam desiderat, quid tamquam notandum et animadvertendum sit in Hortensio breviter licet dicere.\nnam is\npost consulatum—credo quod videret ex consularibus neminem esse secum comparandum, neglegeret autem eos qui\nconsules non fuissent—summum illud suum studium remisit quo a puero fuerat incensus, atque in omnium rerum\nabundantia voluit beatius, ut ipse putabat, remissius certe\nvivere. Primus et secundus annus et tertius tantum quasi\nde picturae veteris colore detraxerat, quantum non quivis\nunus ex populo, sed existimator doctus et intellegens posset\ncognoscere. Longius autem procedens ut in ceteris eloquentiae partibus, tum maxime in celeritate et continuatione verborum adhaerescens, sui dissimilior videbatur fieri\ncottidie.\nnos autem non desistebamus cum omni genere\nexercitationis tum maxime stilo nostrum illud quod erat\n\n\n\naugere, quantumcunque erat. Atque ut multa omittam\nin hoc spatio et in his post aedilitatem annis, et\npraetor primus et incredibili populari voluntate consul\n\nsum factus. Nam cum propter adsiduitatem in causis\net industriam tum propter exquisitius et minime vulgare\norationis genus animos hominum ad me dicendi novitate converteram.\nnihil de me dicam: dicam de ceteris,\nquorum nemo erat qui videretur exquisitius quam vulgus\nhominum studuisse litteris, quibus fons perfectae elo—\nquentiae continetur, nemo qui philosophiam complexus\nesset matrem omnium bene factorum beneque dictorum, nemo qui ius civile didicisset rem ad privatas\ncausas et ad oratoris prudentiam maxime necessariam,\nnemo qui memoriam rerum Romanarum teneret, ex qua,\nsi quando opus esset, ab inferis locupletissimos testis\nexcitaret, nemo qui breviter arguteque inluso adversario\nlaxaret iudicum animos atque a severitate paulisper ad\nhilaritatem risumque traduceret, nemo qui dilatare posset\natque a propria ac definita disputatione hominis ac temporis ad communem quaestionem universi generis orationem\ntraducere, nemo qui delectandi gratia digredi parumper a\ncausa, nemo qui ad iracundiam magno opere iudicem, nemo\nqui ad fletum posset adducere, nemo qui animum eius, quod\nunum est oratoris maxime proprium, quocumque res postularet, impellere.\nitaque cum iam paene evanuisset Horâ€”\ntensius et ego anno meo, sexto autem post illum consulem\nconsul factus essem, revocare se ad industriam coepit, ne\ncum pares honore essemus, aliqua re superior esse viderer.\nSic duodecim post meum consulatum annos in maximis\ncausis, cum ego mihi ilium, sibi me ille anteferret, coniun-\n\n\n\nctissime versati sumus, consulatusque meus, qui ilium primo\nleviter perstrinxerat, idem nos rerum mearum gestarum,\nquas ille admirabatur, laude coniunxerat.\nmaxime vero\nperspecta est utriusque nostrum exercitatio paulo ante\nquam perterritum armis hoc studium, Brute, nostrum conticuit subito et obmutuit: cum lege Pompeia ternis horis\nad dicendum datis ad causas simillimas inter se vel potius\neasdem novi veniebamus cotidie. Quibus quidem causis\ntu etiam, Brute, praesto fuisti complurisque et nobiscum et\nsolus egisti, ut qui non satis diu vixerit Hortensius tamen\nhunc cursum confecerit: annis ante sedecim causas agere\ncoepit quam tu es natus; idem quarto et\nsexagensimo\nanno, perpaucis ante mortem diebus, una tecum socerum\ntuum defendit Appium. Dicendi autem genus quod fuerit\nin utroque, orationes utriusque etiam posteris nostris indicabunt.\nsed si quaerimus cur adulescens magis floruerit dicendo\nquam senior Hortensius, causas reperiemus verissimas\nduas. Primam, quod genus erat orationis Asiaticum adulescentiae magis concessum quam senectuti. Genera autem\nAsiaticae dictionis duo sunt: unum sententiosum et argutum, sententiis non tam gravibus et severis quam concinnis\net venustis, qualis in historia Timaeus, in dicendo autem\npueris nobis Hierocles Alabandeus, magis etiam Menecles\nfrater eius fuit, quorum utriusque orationes sunt in primis\nut Asiatico in genere laudabiles. Aliud autem genus est\nnon tam sententiis frequentatum quam verbis volucre atque\nincitatum, quale est nunc Asia tota, nec flumine solum\norationis, sed etiam exornato et faceto genere verborum, in\nquo fuit Aeschylus Cnidius et meus aequalis Milesius\n\n\n\nAeschines. In his erat admirabilis orationis cursus, ornata\nsententiarum concinnitas non erat.\nhaec autem, ut dixi,\ngenera dicendi aptiora sunt adulescentibus, in senibus gravitatem non habent. Itaque Hortensius utroque genere\nflorens clamores faciebat adulescens. Habebat enim et\nMeneclium illud studium crebrarum venustarumque sententiarum[, in quibus, ut in illo Graeco, sic in hoc erant\nquaedam magis venustae dulcesque sententiae quam aut\nnecessariae aut interdum utiles;] et erat oratio cum incitata\net vibrans tum etiam accurata et polita. Non probabantur\nhaec senibus—saepe videbam cum inridentem tum etiam\nirascentem et stomachantem Philippum—, sed mirabantur\nadulescentes, multitudo movebatur. [Erat excellens iudicio 327\nvulgi et facile primas tenebat adulescens. Etsi enim genus\nillud dicendi auctoritatis habebat parum, tamen aptum esse\naetati videbatur.] Et certe, quod et ingeni quaedam forma\nelucebat et exercitatio perfecta verborum astricta comprehensione, summam hominum admirationem excitabat.\nSed cum iam honores et illa senior auctoritas gravius quiddam requireret, remanebat idem nec decebat idem; quodque exercitationem studiumque dimiserat, quod in eo fuerat\nacerrimum, concinnitas illa crebritasque sententiarum pristina manebat, sed ea vestitu illo orationis quo consuerat\nornata non erat. Hoc tibi ille, Brute, minus fortasse placuit\nquam placuisset, si ilium flagrantem studio et florentem\nfacultate audire potuisses.\ntum Brutus: Ego vero, inquit, et ista quae dicis video\n\n\n\nqualia sint et Hortensium magnum oratorem semper putavi\nmaximeque probavi pro Messalla dicentem, cum tu afuisti.\nSic ferunt, inquam, idque declarat totidem quot dixit, ut\naiunt, scripta verbis oratio. Ergo ille a Crasso consule et\nScaevola usque ad Paullum et Marcellum consules floruit,\nnos in eodem cursu fuimus a Sulla dictatore ad eosdem fere\nconsules. Sic Q. Hortensi vox exstincta fato suo est, nostra\npublico.\nmelius, quaeso, ominare, inquit Brutus. Sit sane\nut vis, inquam, et id non tam mea causa quam tua; sed\nfortunatus illius exitus, qui ea non vidit cum fierent quae ro\nprovidit futura. Saepe enim inter nos impendentis casus\ndeflevimus, cum belli civilis causas in privatorum cupiditatibus inclusas, pacis spem a publico consilio esse exclusam\nvideremus. Sed illum videtur felicitas ipsius qua semper\nest usus ab eis miseriis quae consecutae sunt morte vindicavisse.\nnos autem, Brute, quoniam post Hortensi clarisimi\noratoris mortem orbae eloquentiae quasi tutores relicti\nsumus, domi teneamus eam saeptam liberal custodia et\nhos ignotos atque impudentis procos repudiemus tueamurque ut adultam virginem caste et ab amatorum impetu\nquantum possumus prohibeamus. Equidem etsi doleo me\nin vitam paulo serius tamquam in viam ingressum, prius\nquam confectum iter sit, in hanc rei publicae noctem incidisse, tamen ea consolatione sustentor quam tu mihi, Brute,\nadhibuisti tuis suavissimis litteris, quibus me forti animo\nesse oportere censebas, quod ea gessissem quae de me\netiam me tacente ipsa loquerentur viverentque mortuo;\nquae, si recte esset, salute rei publicae, sin secus, interitu\nipso testimonium meorum de re publica consiliorum darent.\n\n\n\n.\nsed in te intuens, Brute, doleo, cuius in adulescentiam per\nmedias laudes quasi quadrigis vehentem transversa incurrit\nmisera fortuna rei publicae. Hic me dolor tangit, haec\ncura sollicitat et hunc mecum socium eiusdem et amoris et\niudici. Tibi favemus, te tua frui virtute cupimus, tibi\noptamus eam rem publicam in qua duorum generum am-\nplissimorum renovare memoriam atque auger possis.\nTuum enim forum, tuum erat illud curriculum, tu illuc\nveneras unus, qui non linguam modo acuisses exercitatione\ndicendi sed et ipsam eloquentiam locupletavisses graviorum\nartium instrumento et isdem artibus decus omne virtutis\ncum summa eloquentiae laude iunxisses.\nex te duplex nos\nafficit sollicitudo, quod et ipse re publica careas et illa te.\nTu tamen, etsi cursum ingeni tui, Brute, premit haec impor-\ntuna clades civitatis, contine te in tuis perennibus studiis et\neffice id quod iam prope modum vel plane potius effeceras,\nut te eripias ex ea quam ego congessi in hunc sermonem\nturba patronorum. Nec enim decet te ornatum uberrimis\nartibus, quas cum domo haurire non posses arcessivisti ex\nurbe ea quae domus est semper habita doctrinae, numerari\nin vulgo patronorum. Nam quid te exercuit Pammenes vir\nlonge eloquentissimus Graeciae? quid illa vetus Academia\natque eius heres Aristus hospes et familiaris meus, si qui-\ndem similes maioris partis oratorum futuri sumus?\nnonne\ncemimus vix singulis aetatibus binos oratores laudabilis\nconstitisse? Galba fuit inter tot aequalis unus excellens,\ncui, quem ad modum accepimus, et Cato cedebat senior et\nqui temporibus illis aetate inferiores fuerunt, Lepidus postea,\ndeinde Carbo; nam Gracchi in contionibus multo faciliore\net liberiore genere dicendi, quorum tamen ipsorum ad\naetatem laus eloquentiae perfecta nondum fuit; Antonius\n\n\n\nCrassus, post Cotta Sulpicius Hortensius. Nihil dico\namplius, tantum dico: si mihi accidisset ut numerarer\nin multis ... si operosa est concursatio magis opportunorum ...\n","locs":[{"loc":"urn:cts:latinLit:phi0474.phi039:1","start":0,"length":510},{"loc":"urn:cts:latinLit:phi0474.phi039:2","start":510,"length":403},{"loc":"urn:cts:latinLit:phi0474.phi039:3","start":913,"length":395},{"loc":"urn:cts:latinLit:phi0474.phi039:4","start":1308,"length":509},{"loc":"urn:cts:latinLit:phi0474.phi039:5","start":1817,"length":287},{"loc":"urn:cts:latinLit:phi0474.phi039:6","start":2104,"length":323},{"loc":"urn:cts:latinLit:phi0474.phi039:7","start":2427,"length":454},{"loc":"urn:cts:latinLit:phi0474.phi039:8","start":2881,"length":480},{"loc":"urn:cts:latinLit:phi0474.phi039:9","start":3361,"length":329},{"loc":"urn:cts:latinLit:phi0474.phi039:10","start":3690,"length":416},{"loc":"urn:cts:latinLit:phi0474.phi039:11","start":4106,"length":457},{"loc":"urn:cts:latinLit:phi0474.phi039:12","start":4563,"length":469},{"loc":"urn:cts:latinLit:phi0474.phi039:13","start":5032,"length":495},{"loc":"urn:cts:latinLit:phi0474.phi039:14","start":5527,"length":331},{"loc":"urn:cts:latinLit:phi0474.phi039:15","start":5858,"length":479},{"loc":"urn:cts:latinLit:phi0474.phi039:16","start":6337,"length":656},{"loc":"urn:cts:latinLit:phi0474.phi039:17","start":6993,"length":301},{"loc":"urn:cts:latinLit:phi0474.phi039:18","start":7294,"length":469},{"loc":"urn:cts:latinLit:phi0474.phi039:19","start":7763,"length":412},{"loc":"urn:cts:latinLit:phi0474.phi039:20","start":8175,"length":436},{"loc":"urn:cts:latinLit:phi0474.phi039:21","start":8611,"length":474},{"loc":"urn:cts:latinLit:phi0474.phi039:22","start":9085,"length":390},{"loc":"urn:cts:latinLit:phi0474.phi039:23","start":9475,"length":411},{"loc":"urn:cts:latinLit:phi0474.phi039:24","start":9886,"length":400},{"loc":"urn:cts:latinLit:phi0474.phi039:25","start":10286,"length":536},{"loc":"urn:cts:latinLit:phi0474.phi039:26","start":10822,"length":442},{"loc":"urn:cts:latinLit:phi0474.phi039:27","start":11264,"length":379},{"loc":"urn:cts:latinLit:phi0474.phi039:28","start":11643,"length":344},{"loc":"urn:cts:latinLit:phi0474.phi039:29","start":11987,"length":276},{"loc":"urn:cts:latinLit:phi0474.phi039:30","start":12263,"length":425},{"loc":"urn:cts:latinLit:phi0474.phi039:31","start":12688,"length":481},{"loc":"urn:cts:latinLit:phi0474.phi039:32","start":13169,"length":513},{"loc":"urn:cts:latinLit:phi0474.phi039:33","start":13682,"length":274},{"loc":"urn:cts:latinLit:phi0474.phi039:34","start":13956,"length":339},{"loc":"urn:cts:latinLit:phi0474.phi039:35","start":14295,"length":579},{"loc":"urn:cts:latinLit:phi0474.phi039:36","start":14874,"length":305},{"loc":"urn:cts:latinLit:phi0474.phi039:37","start":15179,"length":312},{"loc":"urn:cts:latinLit:phi0474.phi039:38","start":15491,"length":355},{"loc":"urn:cts:latinLit:phi0474.phi039:39","start":15846,"length":484},{"loc":"urn:cts:latinLit:phi0474.phi039:40","start":16330,"length":439},{"loc":"urn:cts:latinLit:phi0474.phi039:41","start":16769,"length":436},{"loc":"urn:cts:latinLit:phi0474.phi039:42","start":17205,"length":476},{"loc":"urn:cts:latinLit:phi0474.phi039:43","start":17681,"length":622},{"loc":"urn:cts:latinLit:phi0474.phi039:44","start":18303,"length":547},{"loc":"urn:cts:latinLit:phi0474.phi039:45","start":18850,"length":306},{"loc":"urn:cts:latinLit:phi0474.phi039:46","start":19156,"length":441},{"loc":"urn:cts:latinLit:phi0474.phi039:47","start":19597,"length":401},{"loc":"urn:cts:latinLit:phi0474.phi039:48","start":19998,"length":520},{"loc":"urn:cts:latinLit:phi0474.phi039:49","start":20518,"length":331},{"loc":"urn:cts:latinLit:phi0474.phi039:50","start":20849,"length":378},{"loc":"urn:cts:latinLit:phi0474.phi039:51","start":21227,"length":519},{"loc":"urn:cts:latinLit:phi0474.phi039:52","start":21746,"length":358},{"loc":"urn:cts:latinLit:phi0474.phi039:53","start":22104,"length":526},{"loc":"urn:cts:latinLit:phi0474.phi039:54","start":22630,"length":492},{"loc":"urn:cts:latinLit:phi0474.phi039:55","start":23122,"length":504},{"loc":"urn:cts:latinLit:phi0474.phi039:56","start":23626,"length":470},{"loc":"urn:cts:latinLit:phi0474.phi039:57","start":24096,"length":647},{"loc":"urn:cts:latinLit:phi0474.phi039:58","start":24743,"length":441},{"loc":"urn:cts:latinLit:phi0474.phi039:59","start":25184,"length":415},{"loc":"urn:cts:latinLit:phi0474.phi039:60","start":25599,"length":655},{"loc":"urn:cts:latinLit:phi0474.phi039:61","start":26254,"length":381},{"loc":"urn:cts:latinLit:phi0474.phi039:62","start":26635,"length":610},{"loc":"urn:cts:latinLit:phi0474.phi039:63","start":27245,"length":769},{"loc":"urn:cts:latinLit:phi0474.phi039:65","start":28014,"length":545},{"loc":"urn:cts:latinLit:phi0474.phi039:66","start":28559,"length":452},{"loc":"urn:cts:latinLit:phi0474.phi039:67","start":29011,"length":203},{"loc":"urn:cts:latinLit:phi0474.phi039:68","start":29214,"length":521},{"loc":"urn:cts:latinLit:phi0474.phi039:69","start":29735,"length":1706},{"loc":"urn:cts:latinLit:phi0474.phi039:72","start":31441,"length":455},{"loc":"urn:cts:latinLit:phi0474.phi039:73","start":31896,"length":363},{"loc":"urn:cts:latinLit:phi0474.phi039:74","start":32259,"length":320},{"loc":"urn:cts:latinLit:phi0474.phi039:75","start":32579,"length":324},{"loc":"urn:cts:latinLit:phi0474.phi039:76","start":32903,"length":406},{"loc":"urn:cts:latinLit:phi0474.phi039:77","start":33309,"length":395},{"loc":"urn:cts:latinLit:phi0474.phi039:78","start":33704,"length":483},{"loc":"urn:cts:latinLit:phi0474.phi039:79","start":34187,"length":638},{"loc":"urn:cts:latinLit:phi0474.phi039:80","start":34825,"length":297},{"loc":"urn:cts:latinLit:phi0474.phi039:81","start":35122,"length":598},{"loc":"urn:cts:latinLit:phi0474.phi039:82","start":35720,"length":726},{"loc":"urn:cts:latinLit:phi0474.phi039:83","start":36446,"length":495},{"loc":"urn:cts:latinLit:phi0474.phi039:84","start":36941,"length":401},{"loc":"urn:cts:latinLit:phi0474.phi039:85","start":37342,"length":581},{"loc":"urn:cts:latinLit:phi0474.phi039:86","start":37923,"length":616},{"loc":"urn:cts:latinLit:phi0474.phi039:87","start":38539,"length":704},{"loc":"urn:cts:latinLit:phi0474.phi039:88","start":39243,"length":506},{"loc":"urn:cts:latinLit:phi0474.phi039:89","start":39749,"length":696},{"loc":"urn:cts:latinLit:phi0474.phi039:90","start":40445,"length":428},{"loc":"urn:cts:latinLit:phi0474.phi039:91","start":40873,"length":543},{"loc":"urn:cts:latinLit:phi0474.phi039:92","start":41416,"length":404},{"loc":"urn:cts:latinLit:phi0474.phi039:93","start":41820,"length":552},{"loc":"urn:cts:latinLit:phi0474.phi039:94","start":42372,"length":475},{"loc":"urn:cts:latinLit:phi0474.phi039:95","start":42847,"length":542},{"loc":"urn:cts:latinLit:phi0474.phi039:96","start":43389,"length":461},{"loc":"urn:cts:latinLit:phi0474.phi039:97","start":43850,"length":556},{"loc":"urn:cts:latinLit:phi0474.phi039:98","start":44406,"length":443},{"loc":"urn:cts:latinLit:phi0474.phi039:99","start":44849,"length":467},{"loc":"urn:cts:latinLit:phi0474.phi039:100","start":45316,"length":727},{"loc":"urn:cts:latinLit:phi0474.phi039:101","start":46043,"length":452},{"loc":"urn:cts:latinLit:phi0474.phi039:102","start":46495,"length":354},{"loc":"urn:cts:latinLit:phi0474.phi039:103","start":46849,"length":463},{"loc":"urn:cts:latinLit:phi0474.phi039:104","start":47312,"length":432},{"loc":"urn:cts:latinLit:phi0474.phi039:105","start":47744,"length":450},{"loc":"urn:cts:latinLit:phi0474.phi039:106","start":48194,"length":604},{"loc":"urn:cts:latinLit:phi0474.phi039:107","start":48798,"length":410},{"loc":"urn:cts:latinLit:phi0474.phi039:108","start":49208,"length":626},{"loc":"urn:cts:latinLit:phi0474.phi039:109","start":49834,"length":535},{"loc":"urn:cts:latinLit:phi0474.phi039:110","start":50369,"length":527},{"loc":"urn:cts:latinLit:phi0474.phi039:111","start":50896,"length":323},{"loc":"urn:cts:latinLit:phi0474.phi039:112","start":51219,"length":1062},{"loc":"urn:cts:latinLit:phi0474.phi039:114","start":52281,"length":381},{"loc":"urn:cts:latinLit:phi0474.phi039:115","start":52662,"length":500},{"loc":"urn:cts:latinLit:phi0474.phi039:116","start":53162,"length":372},{"loc":"urn:cts:latinLit:phi0474.phi039:117","start":53534,"length":649},{"loc":"urn:cts:latinLit:phi0474.phi039:118","start":54183,"length":403},{"loc":"urn:cts:latinLit:phi0474.phi039:119","start":54586,"length":422},{"loc":"urn:cts:latinLit:phi0474.phi039:120","start":55008,"length":584},{"loc":"urn:cts:latinLit:phi0474.phi039:121","start":55592,"length":379},{"loc":"urn:cts:latinLit:phi0474.phi039:122","start":55971,"length":439},{"loc":"urn:cts:latinLit:phi0474.phi039:123","start":56410,"length":464},{"loc":"urn:cts:latinLit:phi0474.phi039:124","start":56874,"length":392},{"loc":"urn:cts:latinLit:phi0474.phi039:125","start":57266,"length":385},{"loc":"urn:cts:latinLit:phi0474.phi039:126","start":57651,"length":497},{"loc":"urn:cts:latinLit:phi0474.phi039:127","start":58148,"length":518},{"loc":"urn:cts:latinLit:phi0474.phi039:128","start":58666,"length":613},{"loc":"urn:cts:latinLit:phi0474.phi039:129","start":59279,"length":527},{"loc":"urn:cts:latinLit:phi0474.phi039:130","start":59806,"length":640},{"loc":"urn:cts:latinLit:phi0474.phi039:131","start":60446,"length":995},{"loc":"urn:cts:latinLit:phi0474.phi039:133","start":61441,"length":562},{"loc":"urn:cts:latinLit:phi0474.phi039:134","start":62003,"length":258},{"loc":"urn:cts:latinLit:phi0474.phi039:135","start":62261,"length":424},{"loc":"urn:cts:latinLit:phi0474.phi039:136","start":62685,"length":416},{"loc":"urn:cts:latinLit:phi0474.phi039:137","start":63101,"length":602},{"loc":"urn:cts:latinLit:phi0474.phi039:138","start":63703,"length":320},{"loc":"urn:cts:latinLit:phi0474.phi039:139","start":64023,"length":422},{"loc":"urn:cts:latinLit:phi0474.phi039:140","start":64445,"length":1312},{"loc":"urn:cts:latinLit:phi0474.phi039:142","start":65757,"length":409},{"loc":"urn:cts:latinLit:phi0474.phi039:143","start":66166,"length":579},{"loc":"urn:cts:latinLit:phi0474.phi039:144","start":66745,"length":263},{"loc":"urn:cts:latinLit:phi0474.phi039:145","start":67008,"length":592},{"loc":"urn:cts:latinLit:phi0474.phi039:146","start":67600,"length":249},{"loc":"urn:cts:latinLit:phi0474.phi039:147","start":67849,"length":310},{"loc":"urn:cts:latinLit:phi0474.phi039:148","start":68159,"length":501},{"loc":"urn:cts:latinLit:phi0474.phi039:149","start":68660,"length":316},{"loc":"urn:cts:latinLit:phi0474.phi039:150","start":68976,"length":453},{"loc":"urn:cts:latinLit:phi0474.phi039:151","start":69429,"length":642},{"loc":"urn:cts:latinLit:phi0474.phi039:152","start":70071,"length":555},{"loc":"urn:cts:latinLit:phi0474.phi039:153","start":70626,"length":336},{"loc":"urn:cts:latinLit:phi0474.phi039:154","start":70962,"length":411},{"loc":"urn:cts:latinLit:phi0474.phi039:155","start":71373,"length":455},{"loc":"urn:cts:latinLit:phi0474.phi039:156","start":71828,"length":1017},{"loc":"urn:cts:latinLit:phi0474.phi039:158","start":72845,"length":508},{"loc":"urn:cts:latinLit:phi0474.phi039:159","start":73353,"length":220},{"loc":"urn:cts:latinLit:phi0474.phi039:160","start":73573,"length":527},{"loc":"urn:cts:latinLit:phi0474.phi039:161","start":74100,"length":912},{"loc":"urn:cts:latinLit:phi0474.phi039:162","start":75012,"length":525},{"loc":"urn:cts:latinLit:phi0474.phi039:163","start":75537,"length":361},{"loc":"urn:cts:latinLit:phi0474.phi039:164","start":75898,"length":660},{"loc":"urn:cts:latinLit:phi0474.phi039:165","start":76558,"length":926},{"loc":"urn:cts:latinLit:phi0474.phi039:167","start":77484,"length":448},{"loc":"urn:cts:latinLit:phi0474.phi039:168","start":77932,"length":355},{"loc":"urn:cts:latinLit:phi0474.phi039:169","start":78287,"length":605},{"loc":"urn:cts:latinLit:phi0474.phi039:170","start":78892,"length":401},{"loc":"urn:cts:latinLit:phi0474.phi039:171","start":79293,"length":382},{"loc":"urn:cts:latinLit:phi0474.phi039:172","start":79675,"length":691},{"loc":"urn:cts:latinLit:phi0474.phi039:173","start":80366,"length":758},{"loc":"urn:cts:latinLit:phi0474.phi039:174","start":81124,"length":365},{"loc":"urn:cts:latinLit:phi0474.phi039:175","start":81489,"length":593},{"loc":"urn:cts:latinLit:phi0474.phi039:176","start":82082,"length":300},{"loc":"urn:cts:latinLit:phi0474.phi039:177","start":82382,"length":333},{"loc":"urn:cts:latinLit:phi0474.phi039:178","start":82715,"length":671},{"loc":"urn:cts:latinLit:phi0474.phi039:179","start":83386,"length":410},{"loc":"urn:cts:latinLit:phi0474.phi039:180","start":83796,"length":506},{"loc":"urn:cts:latinLit:phi0474.phi039:181","start":84302,"length":437},{"loc":"urn:cts:latinLit:phi0474.phi039:182","start":84739,"length":482},{"loc":"urn:cts:latinLit:phi0474.phi039:183","start":85221,"length":395},{"loc":"urn:cts:latinLit:phi0474.phi039:184","start":85616,"length":481},{"loc":"urn:cts:latinLit:phi0474.phi039:185","start":86097,"length":537},{"loc":"urn:cts:latinLit:phi0474.phi039:186","start":86634,"length":501},{"loc":"urn:cts:latinLit:phi0474.phi039:187","start":87135,"length":385},{"loc":"urn:cts:latinLit:phi0474.phi039:188","start":87520,"length":580},{"loc":"urn:cts:latinLit:phi0474.phi039:189","start":88100,"length":482},{"loc":"urn:cts:latinLit:phi0474.phi039:190","start":88582,"length":503},{"loc":"urn:cts:latinLit:phi0474.phi039:191","start":89085,"length":519},{"loc":"urn:cts:latinLit:phi0474.phi039:192","start":89604,"length":877},{"loc":"urn:cts:latinLit:phi0474.phi039:194","start":90481,"length":195},{"loc":"urn:cts:latinLit:phi0474.phi039:195","start":90676,"length":320},{"loc":"urn:cts:latinLit:phi0474.phi039:196","start":90996,"length":155},{"loc":"urn:cts:latinLit:phi0474.phi039:197","start":91151,"length":1092},{"loc":"urn:cts:latinLit:phi0474.phi039:198","start":92243,"length":870},{"loc":"urn:cts:latinLit:phi0474.phi039:199","start":93113,"length":600},{"loc":"urn:cts:latinLit:phi0474.phi039:200","start":93713,"length":826},{"loc":"urn:cts:latinLit:phi0474.phi039:201","start":94539,"length":531},{"loc":"urn:cts:latinLit:phi0474.phi039:202","start":95070,"length":569},{"loc":"urn:cts:latinLit:phi0474.phi039:203","start":95639,"length":417},{"loc":"urn:cts:latinLit:phi0474.phi039:204","start":96056,"length":550},{"loc":"urn:cts:latinLit:phi0474.phi039:205","start":96606,"length":718},{"loc":"urn:cts:latinLit:phi0474.phi039:206","start":97324,"length":264},{"loc":"urn:cts:latinLit:phi0474.phi039:207","start":97588,"length":854},{"loc":"urn:cts:latinLit:phi0474.phi039:208","start":98442,"length":357},{"loc":"urn:cts:latinLit:phi0474.phi039:209","start":98799,"length":533},{"loc":"urn:cts:latinLit:phi0474.phi039:210","start":99332,"length":813},{"loc":"urn:cts:latinLit:phi0474.phi039:212","start":100145,"length":648},{"loc":"urn:cts:latinLit:phi0474.phi039:213","start":100793,"length":536},{"loc":"urn:cts:latinLit:phi0474.phi039:214","start":101329,"length":550},{"loc":"urn:cts:latinLit:phi0474.phi039:215","start":101879,"length":384},{"loc":"urn:cts:latinLit:phi0474.phi039:216","start":102263,"length":509},{"loc":"urn:cts:latinLit:phi0474.phi039:217","start":102772,"length":1292},{"loc":"urn:cts:latinLit:phi0474.phi039:219","start":104064,"length":656},{"loc":"urn:cts:latinLit:phi0474.phi039:220","start":104720,"length":561},{"loc":"urn:cts:latinLit:phi0474.phi039:221","start":105281,"length":478},{"loc":"urn:cts:latinLit:phi0474.phi039:222","start":105759,"length":616},{"loc":"urn:cts:latinLit:phi0474.phi039:223","start":106375,"length":345},{"loc":"urn:cts:latinLit:phi0474.phi039:224","start":106720,"length":761},{"loc":"urn:cts:latinLit:phi0474.phi039:225","start":107481,"length":347},{"loc":"urn:cts:latinLit:phi0474.phi039:226","start":107828,"length":484},{"loc":"urn:cts:latinLit:phi0474.phi039:227","start":108312,"length":645},{"loc":"urn:cts:latinLit:phi0474.phi039:228","start":108957,"length":1423},{"loc":"urn:cts:latinLit:phi0474.phi039:230","start":110380,"length":661},{"loc":"urn:cts:latinLit:phi0474.phi039:231","start":111041,"length":690},{"loc":"urn:cts:latinLit:phi0474.phi039:232","start":111731,"length":623},{"loc":"urn:cts:latinLit:phi0474.phi039:233","start":112354,"length":1625},{"loc":"urn:cts:latinLit:phi0474.phi039:236","start":113979,"length":825},{"loc":"urn:cts:latinLit:phi0474.phi039:237","start":114804,"length":405},{"loc":"urn:cts:latinLit:phi0474.phi039:238","start":115209,"length":585},{"loc":"urn:cts:latinLit:phi0474.phi039:239","start":115794,"length":678},{"loc":"urn:cts:latinLit:phi0474.phi039:240","start":116472,"length":485},{"loc":"urn:cts:latinLit:phi0474.phi039:241","start":116957,"length":500},{"loc":"urn:cts:latinLit:phi0474.phi039:242","start":117457,"length":573},{"loc":"urn:cts:latinLit:phi0474.phi039:243","start":118030,"length":418},{"loc":"urn:cts:latinLit:phi0474.phi039:244","start":118448,"length":504},{"loc":"urn:cts:latinLit:phi0474.phi039:245","start":118952,"length":353},{"loc":"urn:cts:latinLit:phi0474.phi039:246","start":119305,"length":594},{"loc":"urn:cts:latinLit:phi0474.phi039:247","start":119899,"length":530},{"loc":"urn:cts:latinLit:phi0474.phi039:248","start":120429,"length":401},{"loc":"urn:cts:latinLit:phi0474.phi039:249","start":120830,"length":457},{"loc":"urn:cts:latinLit:phi0474.phi039:250","start":121287,"length":642},{"loc":"urn:cts:latinLit:phi0474.phi039:251","start":121929,"length":1827},{"loc":"urn:cts:latinLit:phi0474.phi039:254","start":123756,"length":774},{"loc":"urn:cts:latinLit:phi0474.phi039:256","start":124530,"length":493},{"loc":"urn:cts:latinLit:phi0474.phi039:257","start":125023,"length":381},{"loc":"urn:cts:latinLit:phi0474.phi039:258","start":125404,"length":856},{"loc":"urn:cts:latinLit:phi0474.phi039:259","start":126260,"length":706},{"loc":"urn:cts:latinLit:phi0474.phi039:260","start":126966,"length":400},{"loc":"urn:cts:latinLit:phi0474.phi039:261","start":127366,"length":550},{"loc":"urn:cts:latinLit:phi0474.phi039:262","start":127916,"length":568},{"loc":"urn:cts:latinLit:phi0474.phi039:263","start":128484,"length":535},{"loc":"urn:cts:latinLit:phi0474.phi039:264","start":129019,"length":1082},{"loc":"urn:cts:latinLit:phi0474.phi039:266","start":130101,"length":563},{"loc":"urn:cts:latinLit:phi0474.phi039:267","start":130664,"length":453},{"loc":"urn:cts:latinLit:phi0474.phi039:268","start":131117,"length":600},{"loc":"urn:cts:latinLit:phi0474.phi039:269","start":131717,"length":416},{"loc":"urn:cts:latinLit:phi0474.phi039:270","start":132133,"length":336},{"loc":"urn:cts:latinLit:phi0474.phi039:271","start":132469,"length":525},{"loc":"urn:cts:latinLit:phi0474.phi039:272","start":132994,"length":833},{"loc":"urn:cts:latinLit:phi0474.phi039:273","start":133827,"length":796},{"loc":"urn:cts:latinLit:phi0474.phi039:274","start":134623,"length":875},{"loc":"urn:cts:latinLit:phi0474.phi039:275","start":135498,"length":258},{"loc":"urn:cts:latinLit:phi0474.phi039:276","start":135756,"length":799},{"loc":"urn:cts:latinLit:phi0474.phi039:277","start":136555,"length":529},{"loc":"urn:cts:latinLit:phi0474.phi039:278","start":137084,"length":523},{"loc":"urn:cts:latinLit:phi0474.phi039:279","start":137607,"length":580},{"loc":"urn:cts:latinLit:phi0474.phi039:280","start":138187,"length":568},{"loc":"urn:cts:latinLit:phi0474.phi039:281","start":138755,"length":1323},{"loc":"urn:cts:latinLit:phi0474.phi039:283","start":140078,"length":507},{"loc":"urn:cts:latinLit:phi0474.phi039:284","start":140585,"length":532},{"loc":"urn:cts:latinLit:phi0474.phi039:285","start":141117,"length":806},{"loc":"urn:cts:latinLit:phi0474.phi039:286","start":141923,"length":489},{"loc":"urn:cts:latinLit:phi0474.phi039:287","start":142412,"length":913},{"loc":"urn:cts:latinLit:phi0474.phi039:288","start":143325,"length":544},{"loc":"urn:cts:latinLit:phi0474.phi039:289","start":143869,"length":458},{"loc":"urn:cts:latinLit:phi0474.phi039:290","start":144327,"length":598},{"loc":"urn:cts:latinLit:phi0474.phi039:291","start":144925,"length":392},{"loc":"urn:cts:latinLit:phi0474.phi039:292","start":145317,"length":1038},{"loc":"urn:cts:latinLit:phi0474.phi039:293","start":146355,"length":450},{"loc":"urn:cts:latinLit:phi0474.phi039:294","start":146805,"length":575},{"loc":"urn:cts:latinLit:phi0474.phi039:295","start":147380,"length":560},{"loc":"urn:cts:latinLit:phi0474.phi039:296","start":147940,"length":629},{"loc":"urn:cts:latinLit:phi0474.phi039:297","start":148569,"length":452},{"loc":"urn:cts:latinLit:phi0474.phi039:298","start":149021,"length":521},{"loc":"urn:cts:latinLit:phi0474.phi039:299","start":149542,"length":376},{"loc":"urn:cts:latinLit:phi0474.phi039:300","start":149918,"length":255},{"loc":"urn:cts:latinLit:phi0474.phi039:301","start":150173,"length":597},{"loc":"urn:cts:latinLit:phi0474.phi039:302","start":150770,"length":403},{"loc":"urn:cts:latinLit:phi0474.phi039:303","start":151173,"length":484},{"loc":"urn:cts:latinLit:phi0474.phi039:304","start":151657,"length":418},{"loc":"urn:cts:latinLit:phi0474.phi039:305","start":152075,"length":742},{"loc":"urn:cts:latinLit:phi0474.phi039:306","start":152817,"length":710},{"loc":"urn:cts:latinLit:phi0474.phi039:307","start":153527,"length":876},{"loc":"urn:cts:latinLit:phi0474.phi039:309","start":154403,"length":492},{"loc":"urn:cts:latinLit:phi0474.phi039:310","start":154895,"length":362},{"loc":"urn:cts:latinLit:phi0474.phi039:311","start":155257,"length":457},{"loc":"urn:cts:latinLit:phi0474.phi039:312","start":155714,"length":337},{"loc":"urn:cts:latinLit:phi0474.phi039:313","start":156051,"length":530},{"loc":"urn:cts:latinLit:phi0474.phi039:314","start":156581,"length":477},{"loc":"urn:cts:latinLit:phi0474.phi039:315","start":157058,"length":677},{"loc":"urn:cts:latinLit:phi0474.phi039:316","start":157735,"length":766},{"loc":"urn:cts:latinLit:phi0474.phi039:317","start":158501,"length":679},{"loc":"urn:cts:latinLit:phi0474.phi039:318","start":159180,"length":591},{"loc":"urn:cts:latinLit:phi0474.phi039:319","start":159771,"length":387},{"loc":"urn:cts:latinLit:phi0474.phi039:320","start":160158,"length":637},{"loc":"urn:cts:latinLit:phi0474.phi039:321","start":160795,"length":435},{"loc":"urn:cts:latinLit:phi0474.phi039:322","start":161230,"length":984},{"loc":"urn:cts:latinLit:phi0474.phi039:323","start":162214,"length":485},{"loc":"urn:cts:latinLit:phi0474.phi039:324","start":162699,"length":693},{"loc":"urn:cts:latinLit:phi0474.phi039:325","start":163392,"length":886},{"loc":"urn:cts:latinLit:phi0474.phi039:326","start":164278,"length":1827},{"loc":"urn:cts:latinLit:phi0474.phi039:329","start":166105,"length":464},{"loc":"urn:cts:latinLit:phi0474.phi039:330","start":166569,"length":782},{"loc":"urn:cts:latinLit:phi0474.phi039:331","start":167351,"length":655},{"loc":"urn:cts:latinLit:phi0474.phi039:332","start":168006,"length":710},{"loc":"urn:cts:latinLit:phi0474.phi039:333","start":168716,"length":582}]}
